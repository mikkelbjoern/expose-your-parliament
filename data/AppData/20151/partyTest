,Person,Sentiment score
0,Joachim B. Olsen,"De borgere, som kommer ind på de her erhvervsordninger – greencardordningen, beløbsordningen – giver et nettooverskud. De betaler altså mere i skat og afgifter, end de modtager i form af offentligt forbrug og overførsler osv. De gør altså Danmark rigere. Hvad er fornuften i at afskære disse mennesker muligheden for at komme til Danmark og dermed være med til at løse nogle af de udfordringer, som vi har både i forhold til vores offentlige økonomi, men også i forhold til at skabe økonomisk vækst, som er forudsætningen for den velfærd, som Dansk Folkeparti så ofte er så villig til at dele gavmildt ud af?
Jeg vil sige, at hvis det er det, der ligger til grund for, at man har truffet den her beslutning, er det stærkt bekymrende. For det første kan det jo ikke diskuteres, om de her mennesker bidrager positivt. Altså, det ved vi at de gør. Det er der lavet undersøgelser af. De her mennesker bidrager positivt; de er en overskudsforretning for den danske statskasse.
For det andet er det jo direkte forkert at påstå, at de her mennesker tager arbejde fra nogle. Sådan virker en økonomi ikke. Det skulle jo hvile på den præmis, at der er et bestemt antal job i en økonomi, som de her mennesker så kommer og tager for næsen af nogle andre. Sådan virker en økonomi ikke. Hvis det var sådan, skulle det jo have medført, at de reformer, vi har lavet, af f.eks. efterlønsordningen, bare skulle medføre øget arbejdsløshed, men det sker jo netop ikke. Vi ser tværtimod en stærkt stigende beskæftigelse for de grupper, som ikke længere har adgang til efterlønsordningen. Så hvis det er grundlaget, man har truffet beslutningen på, så er det et forkert grundlag, og så er man med til at skade dansk velstand og dermed dansk velfærd med den beslutning, som man nu tager.
Tusind tak for det. Hr. Rasmus Nordqvist siger, at man ikke vil stille ultimative krav til en kommende regering. På den måde er Alternativet ellers kommet ind i en almindelig christiansborgretorik. Det siger de fleste partier jo herinde.
I den forgangne uge har Alternativets leder, hr. Uffe Elbæk, jo været i lidt af en mediestorm på grund af et interview med hr. Clement Kjærsgaard. Det, der i hvert fald stod tilbage fra det interview, var, at Alternativet ønsker en anden asylpolitik. Man er ikke så meget for at sætte tal på – om det er 10.000 eller 50.000 ekstra. Men det, der i hvert fald brændte helt klart igennem – det må man give hr. Uffe Elbæk – var, at man ønsker en anden asylpolitik.
Selv om man nu ikke vil stille ultimative krav, så er det jo sådan, at ethvert støtteparti skal have betaling på nogle områder. Sådan er det jo. Det er den pris, man tager for at støtte en regering. Jeg vil bare gerne bede om at få svar på spørgsmålet om, om det her er et af de områder, hvor der skal falde betaling.
Der går forhåbentlig lang tid, før vi får et valg, og når vi engang får et valg, er jeg personligt ret overbevist om, at blå blok nok skal vinde det valg.
Men det her handler om, hvad borgerne kan forvente af Alternativet, hvad de vil arbejde på, og der må man jo kunne afkræve, i hvert fald få en idé om, om det er sådan, at man fra Alternativets side kan støtte nogen regering, som ikke giver Alternativet indrømmelser på det her spørgsmål – altså på asylspørgsmålet. Alternativet ønsker at lempe, og kan Alternativet støtte en regering, som ikke ønsker at lempe? Det må man da kunne få et svar på.
Det her er jo konkret politik, som betyder noget for almindelige borgere i det her land og for det danske samfund som helhed.
Det her forslag er, som fru Laura Lindahl var inde på, ikke et forslag, vi har grebet ud af den blå luft. Det er et forslag, som vi har udarbejdet i samarbejde med f.eks. Gadejuristen. Og jeg må bare sige, at når man hører hr. Finn Sørensen på talerstolen, så er hr. Finn Sørensen langt, langt væk fra den virkelighed, som eksisterer ganske få hundrede meter herfra. Her er der tale om nogle borgere, som ikke har nogen som helst mulighed eller chance for at komme ind på det ordinære arbejdsmarked til 110 kr. i timen. Det er jo lønninger, som er aftalt af arbejdsmarkedets parter, og som retter sig mod mennesker, som ikke har sociale problemer, og som kan gå ind på arbejdsmarkedet. Det er ikke tilfældet for de her mennesker.
Det er i øvrigt også mennesker, som er trætte af den eksisterende socialpolitik. Det er mennesker, som faktisk har en masse ressourcer, og de ressourcer vil de gerne bringe i spil på en ubureaukratisk måde ved at tage nogle småjob, som man aftaler med en arbejdsgiver – det kan være en caféejer, det kan være, man skal rydde nogle stole ud eller rydde dem væk igen, men det er bare meget vigtigt at holde fast i, at det her er nogle mennesker, som ikke kan tjene en løn på 110 kr. i timen, for det her er mennesker, som er så langt væk fra den dagligdag, vi kender. Det er mennesker, der har svært ved at møde op til tiden, og som ikke altid ved, hvad dag i ugen det er. De har brug for noget, der er meget, meget simpelt. Og der står hr. Finn Sørensen og taler om ordinære ansættelsesforhold og alt muligt andet. Det har intet med den her gruppe at gøre, det må jeg bare konstatere. Jeg synes, det er ærgerligt, at Enhedslisten, som ellers siger, de kerer sig om de mest udsatte, afviser et sådant forslag.
Den kommentar, som hr. Finn Sørensen lige kom med, afspejler en fuldstændig manglende tillid til de mennesker ude i den virkelige verden, både de arbejdsgivere, vi taler om her, og de udsatte mennesker, som det her forslag skal hjælpe. Det er sådan en forestilling om – lyder det som om – at arbejdsgivere er sådan nogle onde mennesker, som vil udnytte arbejdstager, men det er ikke det, der er tilfældet. Det er faktisk tilfældet, at der er en lang række arbejdsgivere, som gerne vil yde et socialt bidrag, i det her eksempel ved at ansætte nogle mennesker på nogle andre vilkår fra dag til dag og bygget på tillid til, at man gerne vil hjælpe nogle mennesker. Sådan er det faktisk derude i den virkelige verden, og det synes vi ikke, man skal blokere for herinde ved at have en masse bureaukratiske ordninger. Det skal vi da rydde af vejen, så mennesker kan finde sammen – mennesker, der gerne vil hjælpe hinanden, og hvor begge parter kan få gavn af det. Det er det, nogle af de her mennesker efterspørger. Skulle vi ikke tage at lytte til det, hr. Finn Sørensen?
Mange tak for det. Med det her forslag vil Alternativet indføre lovgivning, som forhindrer ATP i at investere i kul-, olie- og gasproduktion. Vi synes fra Liberal Alliances side, at det er et dybt usympatisk beslutningsforslag. ATP skal sikre et afkast til lønmodtagerne; de skal sikre et afkast, som gør, at lønmodtagerne har noget at leve af, når de går på pension. Det er godt for lønmodtagerne, og det er godt for samfundet som helhed.
Derudover er energi en helt grundlæggende forudsætning for, at man kan løfte mennesker ud af fattigdom. Det synes Alternativet ikke at kere sig særlig meget om. Kul, olie og gas står stadig væk for mellem 80 og 90 pct. af verdens primære energiforbrug. Når milliarder af mennesker gennem de sidste årtier er blevet løftet ud af fattigdom, har fået adgang til bedre dannelse og bedre sundhed og dermed har fået en længere levetid, bedre liv, så skyldes det adgangen til energi. Gør man energien dyrere, gør man adgangen til energi dyrere, vil det forhindre, at mennesker bliver løftet ud af fattigdom og får et bedre liv. Det kan måske synes ligegyldigt, når man er medlem af Alternativet og bor i Danmark, men det er ikke ligegyldigt for rigtige mennesker i den tredje verden.
Derfor kan vi ikke støtte det her beslutningsforslag. Vi synes, at det dybest set er et usympatisk og virkelighedsfjernt beslutningsforslag. Hvis Alternativet derimod ønsker, at lønmodtagerne får større råderet over deres egne pensionsmidler, herunder over placeringen af de pensionsmidler, så er vi sådan set villige til at diskutere det. Men det er en anden diskussion end den, der er lagt op til her, og vi kan som sagt ikke støtte beslutningsforslaget. Tak.
På et tidspunkt vil vi stoppe med at bruge fossile brændstoffer. Den udvikling vil ske. Når vi gør det, vil det sikkert være på et tidspunkt, hvor de kendte reserver af fossile brændstoffer – olie og gas – vil være større end nogen sinde. Men vi vil alligevel skifte, fordi der vil være teknologier, som simpelt hen vil gøre, at det er billigere at bruge ikkefossile brændstoffer. Det er en god udvikling.
Men hvis man presser den udvikling igennem, vil det have store omkostninger for de fattigste mennesker her i verden, for for dem er det altafgørende, at de har adgang til billig energi. Det er en forudsætning for at opbygge velstand, og velstand er en forudsætning for at kunne klare de udfordringer, vi har i fremtiden. Jo rigere et land er, jo nemmere vil det have ved at klare de udfordringer, der kommer i fremtiden. Eventuelle klimaændringer og konsekvenserne af dem vil ramme et velstående land som Holland langt mindre end et fattigt land som f.eks. Bangladesh. Derfor er velstand vejen frem til at løse de udfordringer, vi har i fremtiden.
Nej, det synes vi ikke er problematisk overhovedet. ATP er som sagt sat i verden for at sikre et afkast til lønmodtagerne. Det er godt, at det er det, de har fokus på, og det skal de vedblive med at have fokus på. Det er ikke bare godt for lønmodtagerne i Danmark, det er også godt for borgere i fattige lande, at der bliver investeret i virksomheder med produktion i deres lande, herunder også produktion af fossile brændstoffer, for det er stadig væk en forudsætning for vækst og velstand, at man har adgang til fossile brændstoffer.
Jamen som jeg sagde i min ordførertale, er vi villige til at diskutere, om man kan indrette pensionssystemet anderledes, sådan at lønmodtagerne får råderet over placeringen af deres pensionsmidler. Det er vi meget villige til at diskutere.
I forhold til de her bindende aftaler, man har lavet, så er det ikke nogen, vi bakker op om. Vi synes sådan set, det er topmålet af arrogance, at vi som menneskehed skulle kunne beslutte os for, at temperaturen langt, langt ud i fremtiden skulle begrænses, eller at vi skulle kunne bestemme over, hvor meget den måtte stige. Det har vi ikke meget tillid til. Det, vi har tillid til, er, at det er altafgørende for menneskeheden, og det er jo sådan nogle ord, der bliver brugt her i debatten, at der bliver ført en politik på verdensplan, der gør, at mennesker kan løftes ud af fattigdom. For det er forudsætningen for at løse alle andre udfordringer. Der er trods alt også andre udfordringer i den her verden end klimaudfordringer.
Jamen det er jo så enkelt. I dag er man jo tvunget til at indbetale til ATP. Vi kunne sagtens forestille os, at man sagde, at lønmodtagerne fik selvbestemmelsesret over, hvor deres pensionsmidler skulle placeres. Det kunne være, at nogle ville placere dem i aktier selv; det kunne være, at nogle ville bruge nogle andre former for pensionsopsparingsmuligheder. Vi går ind for frihed, herunder også frihed til, at man har råderet over sine egne pensionsmidler. Men det er jo ikke det, vi diskuterer med det her beslutningsforslag fra Alternativet.
Det er ikke sådanne initiativer, der løfter folk ud af fattigdom. Det er heller ikke ulandsbistand eller andre ting. Det, som har givet den ekstremt positive udvikling, vi har set gennem de seneste årtier, altså, at milliarder af mennesker er løftet ud af fattigdom, skyldes, at verden er blevet mere fri og åben; at markedsøkonomien, samhandel mellem nationer er blevet større; at der bliver investeret på kryds og tværs. Det løfter mennesker ud af fattigdom, ikke statslige puljer til sociale investeringer, som udgør et ekstremt lille beløb i forhold til de samlede investeringer, der bliver lavet via en fri og åben global markedsøkonomi.
Hvis man ønsker, at mennesker skal ud af fattigdom – og det gør vi i Liberal Alliance – bør man arbejde på frihandelsaftaler. Man bør arbejde på at nedbryde handelsbarrierer, som vi desværre også har i Europa i forhold til den tredje verden. Det er effektivt, og det er win-win for både os og for den tredje verden.
Nej, jeg har jo redegjort for, at jeg mener, vores udgangspunkt er, at man ikke bør tvinges til at investere i en bestemt pensionsform, men at man bør have råderet over sine egne pensionsmidler.
De foregående ordførere har sådan set brugt de fleste af de argumenter, som jeg også har, og deraf kan forslagsstillerne nok konkludere, at vi i LA heller ikke kan støtte det her forslag, som går ud på, at man, fra man er 55 år, kan få tilkendt seniorførtidspension.
Som det er blevet nævnt, er det sådan i dag, at ni ud af ti, der ansøger om seniorførtidspension, får den tilkendt. Når det er relativt få, der er på den her ordning, skyldes det jo, at vi har lavet andre reformer, herunder en fleksjobreform, som er ganske lukrativ ikke kun i økonomisk forstand, men også i den forstand, at den er med til at fastholde folk på arbejdsmarkedet. Så vidt jeg husker, giver et fleksjob a 5 timers varighed om ugen til 150 kr. i timen efter tilskud en månedsløn på omkring 20.000 kr., og der er nok ganske mange, der finder det attraktivt og ønsker at være på en sådan ordning i stedet for at være på seniorførtidspension.
Derudover vil jeg sige, at set fra vores synspunkt er det i sig selv ikke nogen social begivenhed at blive 55 år gammel. Derfor bør der, set fra vores synspunkt, som udgangspunkt heller ikke være særlige ordninger for tilbagetrækning baseret på alder ud over den almindelige folkepension.
Forslaget skal finansieres med indførelse af en millionærskat. Det er en overordentlig tvivlsom finansiering. De økonomiske vismænd har tidligere sandsynliggjort, at højere marginalskat i Danmark ikke vil give flere penge i statskassen. Det skyldes, at højere marginalskat vil mindske arbejdsudbuddet, det vil mindske produktiviteten og dermed gøre skattebasen mindre.
Det her beslutningsforslag trækker set fra vores synspunkt i den helt forkerte retning, idet det, der er behov for i Danmark, er reformer, som mindsker antallet af borgere, som er på overførselsindkomster. Vi har rekord i Danmark i antallet af borgere i den arbejdsdygtige alder, som er på overførsel, og vi har stærkt behov for at få reduceret det antal.
Det her forslag trækker i den forstand i den helt forkerte retning, og derfor kan vi ikke støtte det. Tak.
Men det er jo ikke seriøst, at man fremsætter en lang række beslutningsforslag og så fremviser den samme finansieringskilde for dem alle sammen, nemlig en såkaldt millionærskat.
Hvordan forholder Enhedslisten sig til, at bl.a. vismændene, som vel har rimelig godt styr på det der med økonomi og offentlige finanser, har været ude at sige, at der formentlig ikke er noget provenu overhovedet for statskassen ved at hæve marginalskatten i Danmark?
Men det understreger vel blot, at Enhedslisten overhovedet ikke har tænkt grundigt over, hvordan Enhedslistens forslag skal finansieres, når man ikke engang har valgt at sætte sig ind i, hvad det er, sagkundskaben siger om den finansieringskilde, som Enhedslisten altså vælger at finansiere en lang række beslutningsforslag med i dag. Altså: Det er vel ikke seriøst, og det tror jeg ikke engang hr. Finn Sørensen selv mener. Jeg ved godt, at hr. Finn Sørensen ikke vil indrømme det nu fra talerstolen, men i sit stille sind ved han jo godt, at det ikke er seriøst.
Mange tak for det. Med det her beslutningsforslag vil Enhedslisten bl.a. fjerne varighedsbegrænsningen på sygedagpenge. Dengang vi lavede reformen af sygedagpenge, var det her også et tema, idet den tidligere regering – dengang de var i opposition – havde lovet, at de ville fjerne varighedsbegrænsningen på sygedagpenge – varighedsbegrænsningen, som dengang var på 52 uger.
Vurderingen var dengang, at en fjernelse af varighedsbegrænsningen ville koste statskassen 1 mia. kr. Det skyldes, at når man ser på, hvad der sker i den virkelige verden, kan man konstatere, at op til ophøret af retten til sygedagpenge er der en ganske markant afgang til beskæftigelse. Det virker altså at have en varighedsbegrænsning i sygedagpengesystemet, hvis man ønsker at bringe folk tættere på arbejdsmarkedet, og det gør vi i Liberal Alliance.
Man kan også konstatere i den virkelige verden, at sandsynligheden for, at folk ender på førtidspension og altså kommer permanent væk fra arbejdsmarkedet på offentlig forsørgelse, stiger betragtelig, jo længere tid man opholder sig i sygedagpengesystemet. Derfor er det efter vores opfattelse altafgørende, hvis man har det ønske at bringe folk tilbage på arbejdsmarkedet, at der er en varighedsbegrænsning på sygedagpenge.
Så er det jo sådan, at er man fortsat syg efter i dag 22 uger, som varighedsbegrænsningen er i dag, kan man få forlænget sine sygedagpenge. Det sikrer altså, at der er en balance mellem, at folk, som har mulighed for at komme tilbage på arbejdsmarkedet, gør det, og at de, som fortsat er syge, kan forblive i sygedagpengesystemet. Det synes vi er en meget, meget vigtig balance.
Så kan jeg så også konstatere, at Enhedslisten endnu en gang har valgt at bruge en millionærskat som finansiering også til det her forslag. Der må man bare sige, at der er ikke nogen finansiering i en eventuel millionærskat, som kan dække de udgifter, der her bliver lagt op til, ud over at det at indføre en millionærskat vil være yderst skadeligt for Danmark, idet det netop vil mindske den samlede beskæftigelse, mindske produktiviteten og dermed mindske velstandsudviklingen i Danmark. Og da vi har haft en meget lav velstandsudvikling igennem de sidste 20 år, den fjerdelaveste i OECD, og har udsigt til kun den sjettelaveste frem mod 2030, vil det her være ekstremt skadeligt for dansk økonomi, dansk velstand og dansk velfærd, og derfor kan vi ikke støtte beslutningsforslaget.
Jeg kan bekræfte, at det er sådan, tallet på 1 mia. kr. er fremkommet, men det er der ikke noget hokuspokus i. Det er, fordi man kigger ud i den virkelige verden og ser på, hvordan virkelige mennesker i den virkelige verden reagerer på ændringer af systemer. Der kunne man i Danmark – og også i Sverige, mener jeg, hvor man på et tidspunkt afskaffede varighedsbegrænsningen – konstatere, at det betød, at folk opholdt sig meget længere tid på sygedagpenge. Og det mener vi ikke er hensigtsmæssigt, særlig ikke for de mennesker, det her drejer sig om.
Så er jeg af den opfattelse, at Finn Sørensen stærkt forsimpler diskussionen ved at sige, at der er tale om syge mennesker i den forstand, at det ikke er nogle mennesker, der er i stand til at flytte sig. Altså, én ting er jo, hvis man har et brækket ben f.eks. Så har man selvfølgelig brug for at være på sygedagpenge, til benet heler og man kan vende tilbage til arbejdsmarkedet. Det gør langt hovedparten af dem, der er i berøring med sygedagpengesystemet, i øvrigt. Jeg tror, det er omkring 450.000 om året, og 90 pct., så vidt jeg husker, kommer tilbage på arbejdsmarkedet selv.
Men der er andre diagnoser, som er mere komplicerede, og hvor man altså kan konstatere, at det, at der er en varighedsbegrænsning på sygedagpenge, rent faktisk betyder, at folk vender tilbage til arbejdsmarkedet. Det synes vi er glædeligt, og derfor vil vi holde fast i en varighedsbegrænsning.
Jamen vi er tilsyneladende ikke enige om, at sygedagpenge er en midlertidig ydelse, idet vi står og behandler et beslutningsforslag, hvor Enhedslisten vil afskaffe varighedsbegrænsningen, og dermed vil det jo ikke længere være en midlertidig ydelse. Så det er vi tilsyneladende ikke enige om.
Så har vi lige modtage en større analyse af, hvad det er, der rent faktisk foregår på sygedagpengeområdet, og kan konstatere, at det antal, som kommunerne erklærer for raske mod borgerens vilje, om man så må sige, er et meget, meget lille antal, og at det også er ret begrænset, hvor mange fejl der bliver begået fra kommunernes side i det her spørgsmål. Det er selvfølgelig ikke godt, at der overhovedet bliver begået fejl, men det er trods alt en meget, meget begrænset personkreds, vi her taler om.
Hr. Finn Sørensen bruger ord som ukvalificerede. Det er jo helt politisk legitimt, at Enhedslisten ønsker at afskaffe varighedsbegrænsningen på sygedagpenge – det er et legitimt politisk ønske – men når hr. Finn Sørensen siger, at vores indvendinger i forhold til finansieringen er ukvalificerede, må jeg bare sige, at der er rigtig meget i det, som hr. Finn Sørensen står og siger, som er meget, meget ukvalificeret.
Der er for det første finansieringen. Her har jeg tidligere redegjort for, at de økonomiske vismænd vurderer, at der ikke er noget provenu for statskassen ved at indføre en millionærskat. For det andet fastholder hr. Finn Sørensen, at det ikke har nogen adfærdsmæssige konsekvenser at fjerne varighedsbegrænsningen på sygedagpenge, at det altså ikke vil betyde, at det vil ændre sig for dem, der i dag overgår fra sygedagpenge til beskæftigelse, og at de ikke vil blive fastholdt i sygedagpengesystemet, hvis vi afskaffer varighedsbegrænsningen, på trods af at vi ved fra den virkelige verden, hvor man har observeret det i Danmark og i andre lande, at det har den helt klare effekt, at det er det, der sker i den virkelige verden.
Hr. Finn Sørensen kan ikke underbygge sine argumenter og kan ikke argumentere sagligt for det modsatte synspunkt, for der er ingen saglige argumenter, fordi vi ved fra observationer i den virkelige verden, at det er sådan, det forholder sig.
Men med al respekt, det er jo ikke et spørgsmål om at anerkende en tankegang. Det er det jo ikke. Det her er et spørgsmål om, at man har nogle økonomer – om de så sidder på universiteterne, i Beskæftigelsesministeriet eller Finansministeriet – som via personnumre observerer, hvordan virkelige mennesker i den virkelige verden agerer på ændringer af forskellige systemer. Det er jo sådan, det foregår. Det er jo ikke bare et spørgsmål om tro. Det her er dybt sagligt. Det er selvfølgelig altid et gæt, men det er et meget, meget kvalificeret gæt, som rammer ganske præcist, når man betragter den historiske udvikling. Så det er hr. Finn Sørensen, der er ekstremt usaglig og kommer med mange ukvalificerede postulater fra Folketingets talerstol, når han ikke anerkender den forskning, der er på det her område.
Tusind tak for det. Som foregående ordførere har redegjort for, behandler vi altså her to beslutningsforslag fra Enhedslisten, som har til formål at lempe adgangen til førtidspension og ændre på ressourceforløbsordningen. To af de foregående partier, nemlig Socialdemokratiet og Venstre, er som LA en del af forligskredsen og har egentlig redegjort fint for, hvorfor forligskredsen ikke ønsker at stemme for de her beslutningsforslag fra Enhedslisten.
Jeg vil derfor benytte min taletid til noget lidt andet, nemlig at flyve lidt op i helikopteren og minde også forslagsstillerne om, hvorfor man lavede og indførte en reform i 2012. Sagen var nemlig den, at udviklingen på førtidspensions- og fleksjobområdet var fuldstændig uholdbar. Budgetterne og de økonomiske forudsætninger for den reform, som blev lavet i 2001, var skredet fuldstændig. I 2012 brugte man knap 10 mia. kr. mere på førtidspension og fleksjob, end man havde forventet, da man lavede reformen i 2001. Samlet set over hele perioden fra 2001 og frem til 2012 brugte man over 60 mia. kr. mere på at udbetale førtidspension og fleksjobydelse, end man havde forventet.
Det var sådan, at i 2012 havde 10 pct. af dem, der er på førtidspension, en indtægt ved siden af deres førtidspension på over 100.000 kr. Der var altså tale om, at man havde en førtidspension, hvor intentionen var, at, den var beregnet til folk, som ikke kunne forsørge sig selv eller havde meget ringe mulighed for nogen sinde at kunne komme til det. Så var der alligevel et stort mindretal, javel, men en stor gruppe af de borgere, som altså havde indtægterne ved siden af deres førtidspension, hvilket i sig selv gjorde, at de kunne forsørge sig selv. Det var fuldstændig og aldeles uholdbart. Der var jo tale om en situation, hvor omkring 8 pct. af befolkningen i den arbejdsdygtige alder var på førtidspension. Den diagnose, som oftest udløste en førtidspension i 2012, var stressrelaterede diagnoser. Man gav altså varig offentlig forsørgelse på et ret højt niveau til mennesker, som havde midlertidige diagnoser.
Det var meget nødvendigt, at vi lavede en reform i 2012. I LA mener vi, at man ikke er ambitiøs nok. Reformen og forventningen til reformen er, at den på sigt vil øge beskæftigelsen med 15.000. Det skal ses i lyset af, at man i Sverige i 2005 lavede en reform af det svenske førtidspensionssystem, hvor man over en 7-årig periode fik reduceret antallet af førtidspensionister med 180.000. Vi kunne godt i 2012 have lavet en reform, som havde været både økonomisk mere ambitiøs, men også mere ambitiøs ud fra den betragtning, at vi kunne have lavet en reform, som bragte flere mennesker i kontakt med arbejdsmarkedet og væk fra offentlig forsørgelse. Det har vi sådan set et ønske om at man stadig væk gør.
Så ud fra de betragtninger kan vi naturligvis ikke støtte det her beslutningsforslag, og jeg må sige til Enhedslisten, at det næsten bliver komisk i betragtning af de tal, jeg lige har fremført her, at man altså også vil finansiere det her med en indførelse af en millionærskat. Det hænger på ingen måde sammen og kan ikke betegnes som andet end dybt, dybt useriøst. Tak.
Nej.
Det er jo så en lidt underlig diskussion at rejse i Folketingssalen, når man ikke selv har tallene for det.
Men jeg kan ikke bekræfte, at de mange arbejdsmarkedsreformer, man har lavet i Sverige op gennem 00'erne, ikke har øget beskæftigelsen. Det har de ganske markant. De er stærkt medvirkende til, at Sverige er langt bedre rustet til fremtiden, end vi er i Danmark, har langt højere økonomisk vækst, at svenskerne i dag har en højere levestandard end danskerne. Det skyldes bl.a. de noget mere ambitiøse arbejdsmarkedsreformer, som man lavede i Sverige op gennem 00'erne. Det burde vi i højere grad tage ved lære af. Førtidspensions- og fleksjobreformen i 2012 var et lille skridt i den rigtige retning, men efter vores opfattelse ikke et tilstrækkelig stort skridt.
Det går nok, formand. Vi behandler de sidste to beslutningsforslag fra Enhedslisten – to beslutningsforslag, som handler om fleksjobordningen og revalidering. Vi kan ikke støtte de her beslutningsforslag. Det er ikke et udtryk for, at vi mener, at fleksjobordningen er perfekt, eller at man ikke kan finde eksempler på borgere, som man synes skulle have haft en bedre behandling. Det kan man godt. Men der er jo tale om en relativt ny reform, som stadig væk er ved at blive indfaset.
Enhedslistens beslutningsforslag trækker efter vores opfattelse i den forkerte retning. Som vi læser beslutningsforslagene, vil det øge antallet af mennesker, som kommer på førtidspension, og derved øge antallet af borgere i Danmark, som kommer længere væk fra arbejdsmarkedet. Som jeg har nævnt ved de foregående beslutningsforslag, mener vi i LA, at der er behov for det stik modsatte. Der er sådan set behov for yderligere reformer, som får folk væk fra overførselsindkomster og ind på arbejdsmarkedet. Derfor kan vi ikke støtte de her beslutningsforslag.
Fleksjobordningen er også efter den seneste reform en ganske attraktiv ordning. Så vidt jeg lige husker det, har en person på fleksjobordningen med 5 timers arbejde om ugen, som får 150.000 kr. i løn efter den støtte, man får i fleksjobordningen, en indkomst på omkring 20.000 kr. om måneden. Så det er en ganske god indkomst, som også ligger lidt over det niveau, man har, når man arbejder på helt ordinære vilkår i et lavtlønsjob. Så med det in mente, at forligskredsen jo hele tiden vurderer ordningen og udviklingen i den og også laver småjusteringer, kan vi ikke støtte de beslutningsforslag, der er blevet fremsat her. Og jeg vil også godt sige, for det har jeg gjort mange gange – det har LA også gjort – at vores intention sådan set er, at man fortsætter med at lave reformer, som bringer folk tættere på arbejdsmarkedet, herunder også af de ordninger, som vi taler om her. Tak.
Vi kan muligvis gennem spørgsmål i Beskæftigelsesudvalget få afklaret, hvad den samlede omkostning af de her beslutningsforslag, vi har behandlet i dag, vil være. Mit gæt, og det er et gæt, er, at det er et anseligt milliardbeløb, alene forslagene på førtidspensionsområdet. Hvis man tager i betragtning, hvad den tidligere reform medførte af merudgifter i forhold til det, man havde planlagt, var vi i hvert fald oppe på et beløb, der hed 10 mia. kr., så det er ikke småbeløb.
Jeg synes, det er useriøst at fremsætte beslutningsforslag i milliardklassen uden at anvise nogen form for realistisk finansiering. Det er ikke det politiske i det. Man er fri til at mene, hvad man vil, politisk, men det er svært at tage et parti, der fremsætter så omfattende beslutningsforslag uden at anvise nogen form for finansiering, seriøst. Som andre ordførere har nævnt, hænger verden jo ikke sådan sammen.
Kan hr. Finn Sørensen ikke uddybe eller i hvert fald redegøre for, hvad hr. Finn Sørensens holdning egentlig er til, at man fremsætter beslutningsforslag af den her karakter uden at anvise nogen finansiering?
Ja, det er dybt useriøst at anvise finansiering a la en ny millionærskat, for hvis du spørger de økonomer, vi uddanner på landets universiteter, om der kommer penge i statskassen, ved at man hæver marginalskatten i Danmark, så siger de nej. Så ved jeg godt, at i Enhedslisten er man af den opfattelse, at man er klogere end de økonomer, vi uddanner på landets universiteter. Der må borgerne jo så gøre op med sig selv, om de mener, hr. Finn Sørensen og kollegaerne i Enhedslisten virkelig er klogere end universitetsuddannede økonomer. Jeg tror det personligt ikke.
Man kan nærmest sige, at af alle de finansieringskilder, man kunne have foreslået, er en ny millionærskat nærmest den mest useriøse. Så hvad er der ellers, man kan tage fat på?
Tak for det. Det er på sin vis et sympatisk beslutningsforslag, som Enhedslisten har fremsat her. Der er ingen tvivl om, at de anbefalinger, som i tidens løb er kommet fra Basel, til regulering af den finansielle sektor meget ofte rammer skævt i forhold til den danske realkreditmodel, som jo er unik og meget, meget sikker.
I praksis betyder det, at der bliver stillet nogle krav til realkreditten i Danmark, som jeg faktisk godt vil sige er overflødige, i hvert fald når man ser på den historiske udvikling. Altså, vi har et realkreditsystem, som vel er noget nær 200 år gammelt, og hvor man aldrig nogen sinde har oplevet gennem nogen kriser, at investorer har tabt så meget som en eneste krone. Så det danske realkreditsystem er meget, meget robust, og derfor er den regulering, som kommer fra EU på baggrund af anbefalinger fra Basel, efter vores opfattelse langt hen ad vejen overflødig, måske er det endda også til skade for realkreditmodellen og i hvert fald for samfundet i den udstrækning, at det stiller overflødige kapitalkrav, da der dermed bliver holdt på noget kapital, som ellers kunne være ude at arbejde i samfundet.
Så det er bare for at sige, at vi sådan set godt forstår forslaget og intentionen. Men når vi så ikke kan støtte forslaget, er det, fordi det er et uigennemførligt forslag i den forstand, at Basel jo netop ikke kommer med lovgivning – det er der også flere ordførere der har været inde på. De kommer med nogle anbefalinger, og så bliver de anbefalinger ført ud i livet gennem EU. Derfor skulle man egentlig have fremsat et beslutningsforslag om at undtage Danmark fra den regulering på realkreditområdet, som kommer fra EU. Og vi støtter ikke beslutningsforslag, som man ikke kan gennemføre i den virkelige verden. Det synes vi sådan set er et godt princip.
Derudover er der jo, som flere har nævnt, et arbejde i gang på det her område, og vi ved og har noteret os med stor tilfredshed, at den nuværende minister gør et ganske stort stykke arbejde for at få Basel til at forstå det danske realkreditsystem, få EU til at forstå det og dermed forhåbentlig få lavet en lovgivning, som ikke medfører unødvendigt hårde krav til det danske realkreditsystem. Det synes vi er meget, meget vigtigt.
Vi kender jo endnu ikke kravene. Som jeg forstår det, vil Basel sidst på året komme med nogle anbefalinger, og det er nogle anbefalinger, som man godt kan frygte, specielt hvis de kommer med de her anbefalinger til de såkaldte gulvkrav, vil ramme realkreditten meget, meget hårdt og dermed danske boligejere meget, meget hårdt, og det vil føre til meget kraftigt øgede kapitalkrav til realkreditinstitutterne. Men vi må afvente, hvad resultatet bliver engang sidst på året, når anbefalingerne ligger klar.
Til sidst vil jeg sige, at jeg dog synes, at der er et paradoks i det her forslag i forhold til det beslutningsforslag, som vi behandlede i sidste uge, og her tænker jeg på B 99, hvor der var et ønske fra Alternativet og Enhedslisten om at sætte loft over bidragene. Nu har vi så et beslutningsforslag, hvor der i et eller andet omfang ligger en anerkendelse af, at der nok kommer øgede kapitalkrav til realkreditinstitutterne, og som alt andet lige vil medføre øgede bidrag for boligejerne. Så jeg synes, der er sådan lidt dobbelthed i det. På den ene side vil man gerne sætte et loft for bidragene, og på den ene side fremsætter man et beslutningsforslag, hvori der ligger en anerkendelse af, at der nok kommer øgede kapitalkrav og dermed desværre nok også øgede bidrag.
Men for at summere op: Vi synes sådan set, det er et sympatisk forslag. Vi kan ikke støtte det, da det ikke kan føres ud i den virkelige verden, som det her er formuleret her. Tak.
Den intention tror jeg sådan set vi alle sammen deler herinde i Folketinget, og det leder mig også til at sige, at vi som et samlet Folketing måske burde bruge vores kræfter på det, som vi rent faktisk er enige om, nemlig også at sende et klart signal til EU om, at vi altså ikke ønsker regulering, som ødelægger den ret unikke model, som man har her. Vi mener bare ikke, at det her er den rigtige måde at gøre det på.
For lige at vende tilbage til B 99, hvis jeg lige kan nå det hurtigt, er jeg godt klar over, at der i det forslag lå, at man kunne øge bidragene, hvis det var sådan, at det skyldtes øgede kapitalkrav, men det siger også noget om, hvor rigidt det beslutningsforslag var. For i kraft af det, som der også er en anerkendelse af her, at der nok kommer øgede bidrag, mener vi sådan set, at det er rigtig vigtigt, at man ikke lægger loft over det, sådan at der er en fleksibilitet for realkreditinstitutterne, altså at de kan vise rettidig omhu og indstille sig på krav, som man forventer kommer.
Men det er vi enige om. Jeg vil da godt rose Enhedslisten – det er sjældent jeg har mulighed for det, men når man har mulighed for det, skal man selvfølgelig gøre det – for at rejse en debat, hvor vi er enige om – hvad skal jeg sige? – målet, nemlig at en kommende regulering ikke skal ødelægge den meget unikke og sikre realkreditmodel, vi har i Danmark. Det tror jeg der er bred enighed om i Folketinget.
Tak for det. Jeg vil gerne spørge hr. Magnus Heunicke, om han kan huske noget tidspunkt, hvor borgmestre har sagt: Vi har penge nok, send ikke flere penge til os. Eller kan hr. Magnus Heunicke huske, at Dennis Kristensen eller andre har sagt: Der er masser af penge i den offentlige sektor, vi har ikke brug for flere penge? Det er jo aldrig nogen sinde forekommet. Selv op gennem 00'erne, da man øgede de offentlige udgifter og fik omkring 70.000 nye offentligt ansatte, sagde borgmestre stadig væk, at velfærden var under pres, og Dennis Kristensen sagde også, at velfærden var under pres.
Altså, det, at der er nogle borgmestre, der beklager sig over, at man skal effektivisere, er jo ikke nyt – det gør borgmestre altid. Så det er jo ikke noget argument i den her diskussion, i forhold til om der skal foretages politiske prioriteringer.
Det er ikke en ny situation, i forhold til hvordan det var under den socialdemokratiske regering, hvor man reducerede den offentlige beskæftigelse med 10.000. Det gjorde man vel, fordi man mente, det også var nødvendigt at se på de offentlige udgifter dengang. Der blev fyret 10.000 offentligt ansatte, da hr. Magnus Heunicke var minister i den socialdemokratiske regering. Det stod hr. Magnus Heunicke på mål for.
Nu er der så en ny situation, hvor der fortsat er et fokus på, at en af verdens største offentlige sektorer skal drives for færre penge, sådan at de penge, den drives mindre for, kan bruges på andre vigtige ting i et samfund, der f.eks. har meget, meget lav økonomisk vækst. Det er en helt rigtig prioritering, og det er en ansvarlig prioritering, og jeg forstår ærlig talt ikke, at Socialdemokratiet ikke kan se det. Jeg tror faktisk godt, at Socialdemokratiet kan se det, men de er mere optaget af at kritisere regeringen, i håb om at det muligvis kan hjælpe dem tilbage i Statsministeriet. Det håber jeg ikke lykkes.
Tak for det. Som flere har sagt, behandler vi de her to beslutningsforslag fra Alternativet, som har det overordnede tema at øge iværksætteriet i Danmark. Det er jo en rigtig vigtig dagsorden, og der er gode intentioner i dem. Desværre må jeg sige, at det her mest af alt er varm luft. Alternativet foreslår f.eks. en 2-årig iværksætterydelse, hvor man kan få 80 pct. af dagpengene. Som flere har nævnt, er det prøvet før uden nogen succes. Man må også sige, at det ikke overordnet set er noget, som øger beskæftigelsen i Danmark, for de penge, der skal udbetales til den her iværksætterydelse på 80 pct. af dagpengesatsen, skal jo komme et sted fra. De skal opkræves hos nogle virksomheder, endda også hos nogle andre iværksættere, og det mindsker altså beskæftigelsen. Så det er ikke noget, der vil øge iværksætteriet i Danmark – ud over at det vil være konkurrenceforvridende i forhold til de iværksættere, som ikke vil være på den her ydelse. Der er intet iværksætteri i det.
Så er der ideen om at oprette et internationalt iværksætterprogram med to tilhørende iværksætterhuse. Vi har jo nogle lignende foranstaltninger allerede. Der er væksthuse osv. osv. Man kan diskutere, hvor meget iværksætteri det skaber, men det findes i hvert fald i forvejen.
Så er der en idé om, at man skal tilbyde 100 rejselegater til danske iværksættere. Jeg synes, legater er en fin ting, men det er ikke noget, som det offentlige skal finansiere. Det er fint, når private tager sådan nogle initiativer, når civilsamfundet træder ind og hjælper unge mennesker eller ældre mennesker, eller hvem det nu er, der kunne tænke sig at være iværksætter, med nogle legater, men det er ikke noget, andre skatteborgere skal finansiere.
Så er der den idé, som jeg måske synes er den mest underlige af de her ideer, og det er, at man vil give 100 arbejds- og opholdstilladelser til internationale iværksættere, og de vil så modtage en startkapital på 250.000 kr., når de kommer til Danmark. Ud over at jeg synes, det er underligt, at der skal sidde nogle mennesker og vurdere, hvem der er fremtidens udenlandske iværksættere, så må jeg sige, at jeg synes, det er vildt – næsten provokerende. Altså, tanken er næsten provokerende, at skatteborgere, herunder også iværksættere, skulle være med til at finansiere, at der kom udenlandske iværksættere til Danmark, og at de fik startkapital, når man tænker på, hvor svært det er for danske iværksættere at få startkapital. Altså, jeg synes, det er en absurd idé. Udenlandske iværksættere skal være mere end velkomne i Danmark, mere end velkomne. Vi har sagt i vores iværksætterprogram, at de – som jeg lige har sagt – skal være meget velkomne, men når de kommer hertil, skal de have startkapital med selv. Det er ikke noget, som vi skal finansiere for dem.
Når det så er sagt, vil jeg selvfølgelig rose Alternativet for at sætte debatten på dagsordenen. Der er brug for iværksættere i Danmark, for selvstændige i Danmark – at folk springer ud i det at starte egen virksomhed. Flere har nævnt, at Danmark er et godt sted at drive virksomhed; det bliver tit nævnt i debatten. På den liste over ease of doing business, som tit bliver nævnt, ligger vi i 2016 på en tredjeplads. Men det gælder jo det at drive forretning i Danmark generelt. Hvis man gør sig den umage at dykke lidt ned i rapporten, kan man konstatere, at når det handler om at starte egen forretning, ligger vi på en 29.-plads i Danmark. Så Danmark er ikke et specielt attraktivt sted at starte sin forretning. Og hvad er så det, som trækker ned i den her rapport, når de kigger på Danmark? Det er der en del ting der gør, men det er i høj grad beskatningen i Danmark.
Vi har lavet et iværksætterudspil, som adresserer de udfordringer, der er i forhold til at starte virksomhed i Danmark. Vi har en lang række forslag – vi har så mange, at jeg nærmest ikke kan nå dem alle sammen her. Men det, der er gennemgående for vores forslag, er, at vi faktisk har taget udgangspunkt i, hvad man fra forskningen ved betyder noget for iværksætteri. Og det er ikke alle mulige små ordninger, som kan lyde interessante. Det er helt overordnet set rammebetingelserne.
Vi har f.eks. foreslået det, vi kalder et 10-10-fradrag. Alle danskere har et fradrag, hvis de starter virksomhed, og hvis man starter en virksomhed og selv arbejder i den og man sælger den på et tidspunkt, så har man et fradrag på 10 mio. kr., og man skal betale 10 pct. i skat, hvis man sælger sin virksomhed.
Vi har et forslag om, at der skal være bedre mulighed for at fremføre underskud. Mange nystartede virksomheder har underskud de første år, og man har en begrænset mulighed for at fremføre de her underskud, som er oparbejdet i tidligere år. Og det er en hindring for mange iværksættere.
Vi havde et forslag om at gøre rammerne bedre for medarbejderaktier. Det kan være svært for nye virksomheder at tiltrække ansatte, fordi de har svært ved at betale en høj løn, og dermed er det en god idé, at virksomheden så kan tilbyde dem nogle medarbejderaktier på nogle fordelagtige vilkår. Det var et konkret forslag, som vi tog med i finanslovsforhandlingerne, og som vi rent faktisk også fik gennemført.
Så har vi en fuldstændig afskaffelse af iværksætterskatten, som ikke – i modsætning til hvad der er blevet sagt tidligere på Folketingets talerstol – er blevet afskaffet fuldstændig. Det er stadig væk sådan, at en virksomhed, som er aktionær i en anden virksomhed, altså en unoteret virksomhed, og som har under 10 pct. af aktiebeholdningen, beskattes hårdere, end hvis den havde en aktiebeholdning på over 10 pct. i virksomheden, hvor der ingen beskatning er.
Så har vi noget af det allervigtigste, og det er det her med kapital. Og man må sige, at kapitalbeskatningen i Danmark nok er den største hindring for iværksætteri. Og derfor synes vi både, at aktiebeskatningen skal sænkes, men også at selskabsskatten skal sænkes. Det betyder et større overskud til virksomhederne, og de overskud bliver investeret i andre virksomheder.
Så har vi vores forslag om ingen skat af de første 7.000 kr. Venstrefløjen går jo meget op i det her fattigdomsbegreb. Men når man dykker ned i de analyser, der bliver lavet af Erhvervs- og Vækstministeriet, og ser på, hvad det er for en gruppe, der bliver betegnet som fattige, viser det sig, at den tredjestørste enkeltgruppe i gruppen af fattige faktisk er selvstændige. Og det synes jeg næsten er provokerende – altså at vi har et skattesystem i Danmark, der gør, at mange mennesker har højere indkomster på overførsel, end når man starter egen virksomhed. Så selvfølgelig skal vi have en beskatning i Danmark, der gør, at man ikke betaler skat, før man kan forsørge sig selv.
Det var nogle af vores forslag. Vi har også nogle afbureaukratiseringsforslag – f.eks. én indgang til SKAT, som vil betyde, at det bureaukrati og det store antal telefonopringninger, man nogle gange skal foretage, når man skal i kontakt med en myndighed, når man starter ny virksomhed, vil blive mindre.
Så vi kan ikke støtte det her forslag. Selv om vi synes, det er godt, at iværksætteri bliver sat på dagsordenen, er det her ikke et forslag, som vil gøre Danmark til en iværksætternation. Tak.
Det er vi meget åbne for. Jeg kan sige: Ja, det vil vi gerne. Vi er nok ikke helt enige, når det så kommer til, om der skal være så mange støtteordninger. Som sagt synes vi, at det er ret indlysende, at når man ser ud i verden og ser på de lande, hvor mange starter virksomhed, og hvor der er en høj grad af iværksætteri, kan det godt være, man i de lande vil se, at man kan finde forskellige ordninger. Dem har man så en tendens til at fokusere på og tro, at det er derfor, der er meget iværksætteri, men så glemmer man at se på de helt overordnede rammevilkår, f.eks. skattetrykket og andre ting, som er i de lande.
Vi vil meget gerne sanere forskellige støtteordninger, men vi vil også gerne afskaffe mange af dem og bruge provenuet på at lette beskatningen.
Principielt synes vi ikke, den er rimelig. Det er jo meget sjovt, for man har indført den her forskerskatteordning, hvor marginalskatten, så vidt jeg husker, ligger på omkring 36-37 pct., og det har man gjort i erkendelse af, at vi har en beskatning i Danmark, som gør os ukonkurrencedygtige med andre lande. Derfor har man måttet lave det her særtiltag. Vi vil meget gerne afskaffe den ordning, under forudsætning af at man gør det, som vi har foreslået, nemlig at man f.eks. afskaffer topskatten, så man får en konkurrencedygtig marginalskat i Danmark.
Jeg prøvede lidt at adressere det i min ordførertale ved at sige, at man kan gå til næsten alle lande, også vores nabolande, og så kan man konstatere, at de har forskellige ordninger. Og så kan man stirre sig blind på de ordninger og tro på, at det er derfor, det går bedre med iværksætteriet i de lande, og det mener jeg er en stor, stor fejl. For det, man skal se på, er de helt overordnede rammevilkår, og når de overordnede rammevilkår er på plads, og det er de i højere grad i de lande, end de er i Danmark, så er det det, vi skal fokusere på i Danmark. Det er der, hvor vi får mest bang for the buck i forhold til iværksætteri. Det er at fokusere på det og ikke på alle de her ordninger, som man kan finde i alle lande.
Det er ikke derfor, der er bedre iværksætteri i andre lande, altså fordi man har alle mulige særordninger. Det er, fordi man har nogle bedre overordnede rammevilkår for iværksætteri. Jeg kan jo nævne, at på den der ease of doing business-liste ligger vores naboland Sverige nr. 8, England nr. 6, Norge nr. 9, Finland nr. 10 og Tyskland nr. 15. Så når vi alle sammen taler om, at det er så nemt at drive forretning i Danmark, skal vi bare huske, at det ikke er så nemt at starte forretning, og det skyldes først og fremmest, at rammevilkårene for det ikke er gode nok. Det handler om mange ting, men det handler rigtig meget om skat.
Jeg sagde meget klart i min ordførertale, at det er rigtig godt, hvis iværksættere vil komme til Danmark, men de skal jo komme, fordi der er nogle gode rammevilkår, ikke fordi der er alle mulige særordninger. Jeg kan også sige, at jeg har vendt de her forslag, som Alternativet fremsætter i dag, tidligere, de har været fremme tidligere, og der er også andre, der har haft dem, de har været fremme i debatten tidligere, hvor jeg bl.a. diskuterede dem med Dansk Iværksætterforening, bl.a. forslaget om den her 2-årige iværksætterydelse. De afviste det blankt og sagde, at det her ikke er vejen frem, iværksættere skal ikke være på overførsel, vi skal have gode rammevilkår. Iværksættere ønsker ikke at være på overførsel, det er mod hele ånden i at være iværksætter.
Når hr. Rune Lund står på Folketingets talerstol og siger, at de reformer, man har lavet, vedrørende f.eks. kontanthjælp, dagpenge, efterløn osv. osv. ikke har virket, hvad bygger hr. Rune Lund så det på?
Hr. Rune Lund stod på Folketingets talerstol og sagde, at reformerne ikke virkede, at det ikke var noget, der øgede beskæftigelsen. Det er jo faktuelt forkert. Det er noget pjat at stå og sige. Der er jo lavet utallige analyser, hvor man har kigget ud i den virkelige verden og set på, hvilken betydning forskellige reformer har haft for beskæftigelsen, for rigtige, virkelige mennesker i den virkelige verden. Og de virker.
De virker. De har øget beskæftigelsen. Det er utroligt, at Enhedslisten og i det her tilfælde hr. Rune Lund kan stå og sige den ene usandhed efter den anden om de reformer, som et bredt flertal i Folketinget har vedtaget, og som har haft en effekt i den virkelige verden. De har øget beskæftigelsen. I fraværet af de reformer havde der været flere mennesker på overførsel – med lavere indkomster, end de har nu, altså fordi vi har lavet reformer. Så lad være med at stå og sige ting, som man ikke kan dokumentere. Det er ikke værdigt, for at være helt ærlig.
Tak for det. Som flere andre ordførere har været inde på, er der jo igangsat nogle initiativer i forhold til socialøkonomiske virksomheder, som ministeren var inde på. Og vi synes sådan set, at det er vigtigt, at de initiativer, der er blevet taget, får lov til at udvikle sig, om man vil, og blive evalueret, inden man tager nye initiativer på præcis det samme område. Derfor kan vi ikke støtte det her beslutningsforslag, som Alternativet har fremsat.
Til hr. Rune Lund vil jeg så sige, at vi alle sammen herinde kerer os om dem, der er på kanten af arbejdsmarkedet. Det gør vi også i Liberal Alliance, og vi har fremsat forslag til, hvordan man kan få nogle af de allermest udsatte ind på arbejdsmarkedet igen. Og det er nogle forslag, som jeg håber Enhedslisten vil støtte.
Men jeg må sige, at fordi man vil reducere nogle af verdens højeste ydelser og lave reformer af kontanthjælpssystemet for at få folk ind på arbejdsmarkedet, fordi vi ved fra den virkelige verden, at det rent faktisk virker, så er det ikke et udtryk for, at man vil piske nogen. Det er det simpelt hen ikke. Det er en retorik, som jeg ikke synes man bør bruge.
Vi kan være uenige om, hvilke initiativer man skal tage. Men jeg synes ikke det er gavnligt for den politiske debat at sætte spørgsmålstegn ved vores og andre partiers intention om at få folk, som har levet mange år på overførselsindkomst, ind på arbejdsmarkedet.
Enhedslisten er aldrig med til at lave reformer af noget i overførselsindkomstsystemet. Der er blevet lavet mange af dem, og som jeg sagde i mit spørgsmål til hr. Rune Lund, da han stod på talerstolen, så har de virket. De har øget beskæftigelsen. De har flyttet mennesker, som levede et liv på overførselsindkomst og under kontrol af kommunen og alt muligt andet, ind på arbejdsmarkedet og gjort dem til herre over deres eget liv. Det er for mig at se en meget, meget ansvarlig socialpolitik. Tak.
Når Enhedslisten siger, de vil forbedre forholdene for kontanthjælpsmodtagere, så betyder det flere penge. Jeg kan huske, at man i Enhedslisten fremsatte et forslag om, at ingen på overførselsindkomst skulle have mindre end 15.000 kr. om måneden. Det ville mindske beskæftigelsen i Danmark markant og betyde, at mennesker, som før var i arbejde, kom på overførselsindkomst og stod uden for arbejdsfællesskabet.
Det ville gøre os alle sammen fattigere, og det er gennemgående et kendetegn ved Enhedslistens politik, at i den virkelige verden ville den ikke gøre noget godt for mennesker, fordi den ville gøre hele samfundet fattigere og betyde færre ressourcer i skoler og hospitaler. Der ville være langt færre mennesker, der var i beskæftigelse, og dermed havde mulighed for at være herre over deres eget liv, fordi de tjente til deres eget ophold her i livet og kunne forsørge deres familier og være positive rollemodeller for deres børn. Det er det, der er virkeligheden ved Enhedslistens politik.
Men Enhedslisten er formidabel til at fremstå som et parti, der kerer sig og er meget sympatisk. Men det skal man ikke bedømme partier på. Man skal bedømme dem på konsekvenserne af deres politik, og konsekvenserne af Enhedslistens politik er et fattigere Danmark med flere mennesker på overførselsindkomst. Det synes vi sådan set ikke er noget mål at stræbe efter.
Så lad os tage selskabsskatten: Det er jo sådan et eksempel på, at Enhedslisten ikke er i kontakt med den virkelige verden og måske egentlig ikke interesserer sig særlig meget for, hvordan skatter virker. Selskabsskatten betales af lønmodtagerne. Den betales af lønmodtagerne via lavere realløn, fordi den betyder færre investeringer i ny teknologi, nye maskiner ude i virksomhederne, som kan løfte produktiviteten og dermed løfte reallønnen for lønmodtagerne i virksomhederne. Det er dem, der betaler den.
Det samme med topskatten. Topskatten vil også øge produktiviteten i Danmark. Det betyder højere reallønninger, ikke bare for dem, der får sænket topskatten, men også for andre mennesker, offentligt ansatte, og med den måde, vi regulerer overførslerne på, endda også for overførselsindkomstmodtagere, hvis man fortsætter med at regulere på den måde.
Så igen: Enhedslistens politik vil ikke gøre nogen rigere, heller ikke dem med de mindste indkomster i samfundet. Den vil gøre folk fattigere. Enhedslistens politik er jo prøvet i mange lande og har ikke været en succes i noget som helst land på noget som helst kontinent, hvor den er afprøvet. Det er virkeligheden.
Tak for det. Enhedslisten og Alternativet foreslår, at bidragssatser og kursskæringsgebyrer som udgangspunkt ikke må forhøjes i et låns løbetid.
Det her er jo et forslag, som er blevet fremsat, går jeg ud fra, på baggrund af den seneste tids forhøjelser af bidragssatserne fra realkreditinstitutternes side – noget, som selvfølgelig har skabt ærgrelse hos mange boligejere. Jeg er selv en af dem, og det er ikke sjovt at skulle betale et højere bidrag på sit lån. Men som hr. Torsten Schack Pedersen rigtig godt, synes jeg, redegjorde for lige før, er det vigtigt, at vi flyver op i helikopteren og ser det hele lidt ovenfra.
For det første har vi stadig væk verdens billigste boligfinansiering i Danmark. Vi har et gennemsigtigt realkreditsystem. Jeg burde næsten forklare, hvordan det hænger sammen, for det er i virkeligheden meget smukt, men jeg vil prøve at holde mig til emnet her, nemlig bidragene.
Som andre også har redegjort for, dækker bidragsbetalingerne til realkreditinstitutterne deres omkostninger til drift, tab, sikkerhed, likviditet og kapital. Drift er bl.a. løn og administration. Tab er tab på lån til private og til erhvervslivet, hvor lånene ikke kan tilbagebetales. Kapital er de stadig stigende udgifter til at honorere de fortsat stigende kapitalkrav fra myndighederne og markedets forventninger.
Forudsætningen for, at man kan få et 30-årigt uopsigeligt lån med fast rente, er naturligvis, at bidragene kan ændre sig. Tag sådan et 30-årigt realkreditlån, som udløber i år, og som altså blev stiftet i 1986. Der er immer væk sket en del siden 1986. Der har været en del højkonjunkturer, der har været lavkonjunkturer, der har været finansielle kriser. Der er mange ting, der har ændret sig, herunder lovgivningen. Det er en forudsætning for forbrugerne, at hvis de skal kunne få lange, uopsigelige lån, skal man kunne ændre på bidragene, når omkostningerne ændrer sig, når kravene fra markedet ændrer sig osv. Og det system har som sagt sikret den billigste boligfinansiering i hele verden. Vi skal være meget, meget påpasselige med at ændre på reguleringen af realkreditsektoren på baggrund af en krise.
Det her er jo klassisk politik, der opstår i en situation, som medierne kaster sig over – i det her tilfælde stigende bidragssatser. Så farer politikerne ud og vil komme med ny regulering. Jeg synes faktisk, at det, vi har oplevet, har været ganske, ganske uskønt, nemlig at man har taget en specifik virksomhed, som vi oplevede med Nykredit, og forlangt møder og regulering på baggrund af de dispositioner, den her virksomhed havde foretaget. Jeg synes, det har været meget, meget uskønt.
Det konkrete forslag er efter vores opfattelse dybt usolidarisk. Konsekvensen vil være, at bidragene vil blive sat op for nye kunder. Det vil være unge mennesker, som køber deres første hus. Det er det jo ofte. De vil skulle betale et langt højere bidrag end kunder, der allerede har et lån. Det er usolidarisk.
Det vil også betyde, at investorerne ville miste noget af den høje tillid, som de har til det danske realkreditsystem, og derfor forlange højere renter. Summa summarum vil regningen blive sendt videre til boligejerne, og den regning vil blive højere end det, man skal betale i dag. Det vil altså have den stik modsatte konsekvens af det, som man ønsker at opnå. Sådan er det tit med venstrefløjens forslag. Det her forslag vil ikke øge konkurrencen, det vil dræbe konkurrencen. Det vil betyde mindre konkurrence.
I stedet for det her forslag burde vi bruge al vores tid herinde i Folketinget på at appellere til EU og andre om at holde fingrene fra det danske realkreditsystem.
Så vil jeg sige til slut, og jeg skal nok gøre det kort: Hvis det var sandt, at det danske realkreditsystem og realkreditinstitutterne var en pengemaskine – en pengemaskine er der blevet sagt – så er det da underligt, at man ikke har indført det her system i andre lande, at de her griske kapitalister ikke har indført det i andre lande. Men det har de ikke. Skyldes det muligvis, at det her ikke er lige så rentabel en forretning som andre former for boligfinansiering? Det tror jeg det gør.
Bare fordi hr. Rune Lund og fru Lisbeth Bech Poulsen siger, at der ikke er nogen konkurrence, så er det jo ikke sandt. Det er jo ikke sandt, bare fordi der sidder politikere herinde i Folketingssalen og siger, at der ikke er nogen konkurrence. Det gør det jo ikke sandt. Der er jo lavet rapporter tidligere. Nu blev der lavet en ny, hvor det her bliver undersøgt. Der er det jo ikke blevet konstateret, at der ikke er nogen konkurrence i det danske realkreditsystem. Det er der jo ikke. Så hvad er det, man bygger det på, andet end nogle avisoverskrifter og nogle, som er ærgerlige over og kede af, at bidragssatserne er steget, og derfor siger, at der ikke er nogen konkurrence? Men man kan jo ikke dokumentere, at det skulle være sådan.
Men det er måske, fordi ordføreren lytter til dem, som ordføreren ønsker at lytte til, for som jeg lige har sagt, er der blevet lavet analyser af det her område før. Det gjorde den tidligere regering i øvrigt. Og den analyse viste ikke, at der var store problemer med konkurrencen. Jeg har heller ikke hørt erhvervsministeren sige, at der er problemer med konkurrencen. Jeg har hørt erhvervsministeren sige, at man nu har nedsat en ekspertgruppe, som skal kigge på sektoren og herunder også, om der er konkurrence. Men det er jo ikke det samme som at sige, at der ikke er konkurrence.
Men igen er jeg ikke enig i præmissen. Det må jeg sige, det er jeg ikke. Så vil jeg sige, at hvis man går ind for konkurrence, og det gør jeg – jeg går bestemt ind for konkurrence, jeg vil have, at private virksomheder konkurrerer, til blodet sprøjter, for at give kunderne lave priser – hvis man ønsker det, så lægger man altså ikke loft over priserne. Det er ikke noget, der fremmer konkurrence. Hvis der skal være konkurrence, så er det en helt grundlæggende forudsætning, at der er fri prisdannelse.
Så måske er det her udtryk for, at folkesocialisterne og neokommunisterne i Enhedslisten egentlig ikke interesserer sig for, hvordan markedet virker, når man kan komme med forslag som det her, som er et udtryk for, at man ikke forstår, hvordan konkurrence virker, og at en forudsætning for konkurrence er fri prisdannelse og ikke maksimalpriser.
Men man kan flytte til et andet realkreditinstitut. Og det er der virkelig mennesker ude i Danmark der gør. Der er tusindvis af dem, der gør det. Og man kan ikke sige, at fordi man har nogle meget lave omkostninger på et boliglån, som vi har i Danmark, og at det koster noget at skifte, og at marginen mellem de to ting er af en vis størrelse, er det i sig selv et udtryk for manglende konkurrence. Det kan man simpelt hen ikke. Vil det så sige, at hvis renterne var endnu højere og de faste udgifter på lånet var endnu højere og det dermed ville blive relativt billigere at skifte til et andet realkreditinstitut, så var det pludselig konkurrence, fordi det nu var blevet billigere at skifte? Nej, sådan hænger verden naturligvis ikke sammen.
Så må jeg gentage mig selv. Man kan ikke påstå, at det, at de faste omkostninger ved et lån er lave og der er en højere omkostning ved at skifte, er et udtryk for manglende konkurrence. Det kan man ikke sige. Hvis den logik var rigtig, skulle de her partier jo også sige, at hvis renten steg på lånene eller bidragene på lånene steg endnu mere, altså de faste bidrag, og margenen mellem det faste lån og omkostningen ved at skifte dermed blev mindre, så var der pludselig konkurrence. Altså, sådan hænger det da ikke sammen.
Man blander altså nogle ting sammen og drager nogle konklusioner, som ikke er rigtige.
Det er en forudsætning for at kunne tage f.eks. et 30-årigt fastforrentet lån, at bidragene kan ændre sig. Det er en forudsætning for det.
Tak for det, formand. Tidligere ordførere har redegjort for indholdet i de her to lovforslag.
Jeg vil starte med at sige, at vi ikke er begejstrede for lovforslagene, men vi anerkender, at alternativet er værre, nemlig det, at der skulle indføres et kædeansvar i Danmark, hvilket ville være et brud med den måde, vi gør tingene på her, også selv om man ikke lovgiver om løn.
Vi har ikke taget endelig stilling til, hvordan vi vil forholde os til det endelige lovforslag, og det skyldes, at vi synes, at det godt kunne have været skruet sammen på en lidt smartere måde. Vi synes, det er problematisk, at der er arbejdsgivere og virksomheder uden for byggeriet, som skal være med til at finansiere udstationeringsfonden på lige fod med arbejdsgivere inden for byggeriet. Vi synes, at der skulle indføres en eller anden form for differentiering i en anerkendelse af, at det ikke virker rimeligt, at brancher og virksomheder, der ikke har noget med byggeribranchen at gøre, skal være med til at finansiere den her fond. Det synes vi sådan set ud fra en rimelighedsbetragtning vil være det fornuftige at gøre, og det vil vi indgå i en dialog om og se om det er muligt.
Men som sagt: Vi har ikke taget endelig stilling, og kunne vi f.eks. blive imødekommet på det her punkt, vil vi da naturligvis være betydelig mere positive over for lovforslaget. Tak.
Tusind tak for det. Dagpengesystemet er i sandhed noget, vi har brugt mange timer på at diskutere, og egentlig er det jo sjovt, når vi nu vedtager det nye dagpengesystem, at der egentlig er så lidt interesse for selve lovbehandlingen – når man tænker på, hvor mange timer vi har brugt på det.
Jeg vil starte med det positive. Vi får på mange måder et mere logisk og gennemskueligt dagpengesystem, og Dagpengekommissionen fortjener stor ros for det arbejde, de leverede. Så der er bestemt gode ting i det, der er mange ting i det, som jeg ikke vil komme ind på nu, men der er bestemt gode ting ved det nye dagpengesystem. Men vi kan ikke støtte det. Det skyldes, at det her helt overordnet strider mod det, der er behov for – desperat behov for – i Danmark lige nu, nemlig at vi laver reformer, som øger beskæftigelsen i Danmark, og det gør det her lovforslag ikke. Det vil mindske beskæftigelsen, vurderer Beskæftigelsesministeriet selv med 800, og det vil øge de offentlige udgifter strukturelt med 300 mio. kr. om året. Vi har brug for det modsatte. Vi har haft meget lav økonomisk vækst i Danmark de sidste 20 år. Vi er en lavvækstnation på et lavvækstkontinent. Det er vores allerstørste udfordring i Danmark, at vi ikke er i stand til at skabe velstand i noget nævneværdigt omfang. Det var det, der burde være blevet prioriteret som nummer et, når man skulle lave et nyt dagpengesystem.
Man har efter vores opfattelse derfor misset en historisk mulighed for at lave et dagpengesystem, hvor man på den ene side bevarer en sikkerhed for lønmodtagerne, men på den anden side også øger beskæftigelsen, og der var masser, man kunne have taget fat på. Man kunne f.eks. have afskaffet dimittendsatsen i dagpengesystemet. Vi er det eneste land af alle højtudviklede velfærdssamfund, som har en dimittendsats. Altså, dagpengesystemet er en forsikring mod tab af lønindkomst, og alligevel har vi et system, hvor studerende kan gå direkte fra deres studier og ind i dagpengesystemet – i øvrigt uden at have været med til at betale til det. Det giver ikke nogen mening, det her er jo friske unge mennesker, som lige er blevet uddannet. De skal selvfølgelig ikke ind i overførselsindkomstsystemet som det første, når de er færdige med deres uddannelse. Det er helt tåbeligt, at vi har indrettet os på den måde. Havde man nu afskaffet den, havde det øget beskæftigelsen med 6.000 personer, og det havde forbedret de offentlige finanser med 3 mia. kr., som vi hvert eneste år – det er strukturelt – kunne have brugt på andre gode ting.
Vi kunne også have forkortet dagpengeperioden til 1 år. Det lyder måske ekstremt i dansk kontekst, men så havde vi haft en dagpengeperiode, der havde været på længde med dagpengeperioden i de højtudviklede velfærdssamfund, der ligger omkring os. Det havde øget beskæftigelsen med 22.000 personer og forbedret de offentlige finanser med 6,5 mia. kr. Vi kunne også have reduceret den højeste dagpengesats i verden, også når man korrigerer for købekraft. Vi kunne have reduceret den med 10 pct., det havde øget beskæftigelsen med 13.000.
De her tiltag ville have gjort Danmark til et rigere og mere velstående land. Det havde betydet, at der var færre på offentlig forsørgelse og flere i beskæftigelse, og det er det, vi har så desperat brug for i Danmark. Havde vi været ansvarlige i det her Folketing, var det det, vi først og fremmest havde adresseret, men i stedet gik der kamp i det her mellem Venstre og Socialdemokratiet og DF – en intern kamp, som kom til at overskygge det, som er det rigtige at gøre for Danmark, nemlig at lave reformer, der øger beskæftigelsen.
Vi kan ikke støtte det her lovforslag.
Alle herinde er jo enige om, at der skal være en eller anden balance mellem, at man har et overførselsindkomstsystem, som holder hånden under en, hvis man f.eks. mister beskæftigelse og dermed indkomst, og samtidig skal man sørge for, at overførselssystemet ikke bliver noget, der fastholder folk i unødig lang tid.
Har vi ramt den balance i Danmark i vores overførselsindkomstsystem? Nej, det vil jeg ikke mene at vi har, og der synes jeg, tallene taler deres tydelige sprog. Vi har en højere andel af befolkningen i den arbejdsdygtige alder på overførsel, end man har i de omkringliggende velfærdssamfund, Sverige, Norge, Tyskland, England, Holland osv. De er alle sammen højt udviklede velfærdssamfund. Det er ikke samfund, hvor folk lider nød. Det er samfund, hvor der er sikkerhedsnet, og de har altså valgt kortere dagpengeperioder og lavere kompensationsgrad. De har sjovt nok også alle sammen udsigt til en højere økonomisk vækst end os, bl.a. fordi de har en højere beskæftigelse.
Det er jo ordføreren for Enhedslisten, der skal høre efter. Jeg står netop og siger, at alle er enige om, at der skal være et forsørgelsessystem, der skal være et sikkerhedsnet. Og så er der en diskussion mellem partierne om, hvilket niveau det sikkerhedsnet skal ligge på. Der er forskellige hensyn, man skal tage, hensynet til, at der skal være et sikkerhedsnet, men også hensynet til, at det sikkerhedsnet selvfølgelig ikke skal være af et sådant omfang, at det fastholder folk i ledighed. Der konstaterer jeg så, at de omkringliggende højt udviklede velfærdssamfund, som også har dagpengesystemer, har valgt en 1-årig periode, har valgt lavere kompensationsgrad osv. Det kunne vi måske også gøre og stadig væk have et sikkerhedsnet, men samtidig få flere i beskæftigelse. Det er det, vi har brug for, fordi vi har udsigt til meget lav økonomisk vækst.
Jeg fangede ikke rigtigt, hvad spørgsmålet var til mig. Jeg kan jo kun gentage det, jeg har sagt. Det er jo fuldstændig rigtigt, at dagpengesatsen og kompensationsgraden afhænger af, hvilken løn man har. Der er jo muligheder for, hvis man har en høj løn, at tegne f.eks. tillægsforsikringer, så man får en højere dækningsgrad. Det synes jeg er et fint tilbud. Men hvis man ser på en meget stor andel af dagpengemodtagerne, er kompensationsgraden meget høj. Arbejder du til de mindstelønninger, som er aftalt af arbejdsmarkedets parter, er kompensationsgraden næsten 100 pct., altså, så får du det samme udbetalt, når du er på dagpenge, som når du arbejder til mindstelønnen.
Det er da ikke hensigtsmæssigt, at vi har et dagpengesystem, som undergraver de aftaler, som er indgået af arbejdsmarkedets parter, ved at sige, at det da godt kan være, at I har aftalt en bestemt løn, men man kan få det samme, når man er på dagpenge. Hvis man kigger ud i virkeligheden, kan man også konstatere, at de grupper, som har en meget høj kompensationsgrad, altså over 80 pct., har en betydelig lavere beskæftigelsesgrad end de grupper, som har en lavere kompensationsgrad. Så det virker i den virkelige verden, uanset hvad Enhedslisten måtte mene.
Jeg har aldrig sagt, at man lever fedt og godt. Jeg har sagt det, som er sandt, nemlig, at der er nogle incitamentsproblemer i vores dagpengesystem i forhold til store dele af arbejdsmarkedet, fordi man får det samme på dagpenge, som hvis man arbejder i lavtlønsområdet til lønninger, som arbejdsmarkedets parter har aftalt sig til. Det synes jeg er enormt problematisk, fordi vi kan konstatere, at de har lavere beskæftigelsesgrad. Men ordføreren berører noget andet, som vi nok ikke har tid til, som jeg egentlig også kunne være kommet ind på i min ordførertale, nemlig at man med den her aftale jo ikke har lavet et moderne dagpengesystem, som tager højde for den udvikling, der sker på arbejdsmarkedet. Der sker jo en enorm omfordeling gennem dagpengesystemet, og dagpengesystemet vil temmelig sikkert ikke være attraktivt for særlig mange på arbejdsmarkedet i fremtiden.
Der er her tale om et forholdsvis lille lovforslag, hvormed man forlænger en ordning, som er aftalt af forligskredsen bag sygedagpengereformen. Man laver en lille ændring af den her ordning, sådan at det for fremtiden er sundhedskoordinatoren frem for regionens kliniske funktion, der skal inddrages, når en borger ikke ønsker en anbefalet behandling.
Jeg vil gerne sige, at jeg synes, at det principielt er en god idé med sådan nogle forsøgsordninger, hvorpå man altså sætter en tidsbegrænsning, sådan at man kan evaluere dem og ikke bare automatisk gøre dem permanente, for så har de også en tendens til at få deres eget liv og blive meget svære at ændre rent politisk. På andre områder kalder man det solnedgangsklausul, og det synes vi egentlig er en fornuftig ting, sådan at lovgivningen ikke bare kan blive ved med at køre videre i al evighed, men automatisk bliver taget op til revision en gang imellem.
Vi kan naturligvis støtte det her lovforslag, da vi er en del af sygedagpengeforligskredsen og naturligvis derfor har nikket til det på forhånd. Tak.
Tak for det. Jeg ved næsten ikke, om der er mere, jeg kan tilføje. Det er blevet sagt så godt af de foregående ordførere, minus hr. Pelle Dragsted. Vi kan ikke støtte det her beslutningsforslag, og det kan vi ikke af de grunde, der allerede er blevet nævnt. Det må være pensionsselskaberne, der administrerer deres kunders penge med det formål at opnå den højest mulige profit for deres kunder. Derfor må de kunne investere i fuldt lovlige selskaber rundtomkring i verden. Vi skal ikke blande os i, hvilke virksomheder de investerer i, og vi mener sådan set, at det, hvis man gjorde det, ville have de stik modsatte konsekvenser end det, der er intentionen med beslutningsforslaget.
Jeg synes, at der er mange ting, man overser i det her beslutningsforslag, bl.a. det, at investeringer i lande, som er mindre velstående end Danmark, er en forudsætning for, at de lande får en højere velstand, og at borgerne dermed i de lande får en højere levestandard. En højere levestandard har jo i sagens natur ganske positive konsekvenser for borgerne i de lande. Det redder sådan set liv, at en befolknings levestandard bliver løftet. Det mindsker børnedødeligheden, det betyder, at det bliver muligt for befolkningen at blive bedre uddannet osv. osv. Det er jo de positive eksternaliteter, der er forbundet med et højt investeringsniveau. Så hvis vi går ind og begrænser f.eks. pensionsselskabers muligheder for at investere, vil det have nogle meget negative konsekvenser for rigtige mennesker i fattigere lande. Det synes vi ville være ærgerligt, og vi synes, det er en konsekvens, som man slet ikke forholder sig til i det her beslutningsforslag. Derfor kan vi ikke støtte det.
Udgangspunktet må jo være, at pensionsselskaber ligesom alle mulige andre kan investere i fuldt legale og lovlige selskaber. Det betyder ikke, at der ikke er en debat, eller at man ikke tænker sig om og eventuelt gør sig etiske overvejelser osv. – det har andre ordførere også nævnt, og den debat pågår jo, og de hensyn bliver også taget – men udgangspunktet må være, at pensionsselskaber ligesom alle andre investorer kan investere i fuldt lovlige selskaber. Hvis det så er sådan, at der er noget produktion, man ønsker forbudt, og dermed nogle brancher, man ønsker afskaffet, så må man jo gøre det rent lovgivningsmæssigt i de pågældende lande eller gennem internationale aftaler. Men det er det ansvar, politikerne så må påtage sig, hvis det er den vej, de ønsker at gå. Man skal ikke gøre det indirekte ved at forbyde private at investere i bestemte brancher eller selskaber.
Private investorer må gøre sig de overvejelser, som de har lyst til at gøre sig. Men jeg synes også, at der her bliver opsat sådan en falsk modsætning, og den består i, at der skulle være noget moralsk forkert i det at investere i brancher i lande, der er fattigere end Danmark. Altså, min pointe er bare, at vi skal være meget påpasselige med at sidde heroppe i Danmark og gøre os til dommere over, hvad der er moralsk rigtigt. Vi skal jo ligesom huske på, at det velstandsniveau, vi har, ikke er kommet af tilfældigheder. Vi har også i Danmark for årtier siden haft brancher, hvor arbejdsmiljøet bestemt ikke har levet op til de standarder, vi har i dag, men i kraft af, at vi er blevet rigere, har vi kunnet udvikle os. Men det er en udvikling, man ikke skal presse ned over andre lande, for den må komme naturligt, og den kommer i kraft af, at man bliver mere velstående. Og hvis man forhindrer investeringer, vil den udvikling gå langsommere.
Det kan givetvis være sådan, at investeringer kan ende i de forkertes lommer. Det kan ulandsbistand også. Jeg tror sådan set, at der er mere ulandsbistand, der ender i de forkerte lommer, end der er investeringer, der ender i de forkerte lommer. I forhold til Colombia er jeg ikke helt bekendt med de konkrete virksomheder, som der bliver henvist til, men præmissen for det spørgsmål skulle jo så være, at man i pensionsselskaberne ikke selv gør sig nogen overvejelser i den henseende, altså at man overhovedet ikke har noget etisk kodeks, i forhold til hvilke virksomheder man ønsker at investere i. Og det er forkert, for det har man. Der er også et pres, og det er jo også en del af et marked og et frit samfund, at vi har debat, at vi har journalister og en kritisk presse, der kigger på, hvilke investeringer der bliver foretaget. Det pres er også med til at flytte fokusset på investeringer, hvis der er problemer.
Men min pointe er sådan set bare, at der er noget moraliseren i det her, i den forstand at vi har en tendens til at glemme vores egen udvikling, og hvordan vi er kommet hertil, og vi tror, at vi bare via lovgivning kan sørge for, at andre lande hurtigt kommer op på vores velstandsniveau. Og det kan vi ikke. Det kræver investeringer, og derfor mener jeg, at det her vil have den modsatte effekt af det, man egentlig ønsker.
Jeg bryder mig ikke om nogen mennesker, der slår andre mennesker ihjel. Det vil jeg meget gerne understrege. Men mit udgangspunkt er – og det er det, jeg prøver at sige – at pensionsselskaber og andre selvfølgelig må investere i fuldt lovlige selskaber. Det betyder jo ikke, at der ikke er en debat, og at der ikke er et pres på forskellige investorer, i forhold til hvad de investerer i. Man har en debat i pensionsselskaberne om, hvad der skal investeres i, og der pågår en offentlig debat om investeringer. Det er jo også noget, der påvirker investeringsselskaber, ud over at de af egen kraft også gør sig overvejelser. Det er efter min opfattelse noget, de gør ganske godt.
Hvis det er rentabelt, hvorfor er der så behov for at opkræve 8 mia. kr. om året i PSO-afgift fra borgere og virksomheder til at støtte vindmølleparker?
Det er sort snak. Det må jeg sige det er. Man kan ikke påstå, at noget er rentabelt, hvis det er afhængigt af massiv statsstøtte. Det er simpelt hen forkert. Jeg er ikke for statsstøtte til nogen energiformer. Men at påstå, at det er rentabelt for Danmark, at det skaber arbejdspladser for Danmark, at det øger vores velstand i Danmark, at vi har en PSO-afgift, som stiger år for år, er ikke rigtigt.
For snart lidt tid siden var der en sag om Bella Sky, hvor de havde lavet et afsnit, der kun var for kvinder. Det var ulovligt, mente man, det var diskrimination på baggrund af køn. Mener Venstre, det var rimeligt, at det blev kendt ulovligt?
Det her er jo til dels også et ejendomsretligt spørgsmål. Når man f.eks. har en restauration, som man har investeret i, hvad må man så egentlig have lov til at bestemme selv, i forhold til hvem man lukker ind på sin private ejendom? Er der ikke et dilemma her, som man må anerkende? Nu nævnte jeg Bella Sky, det synes de fleste er fjollet, men man kunne jo køre det her helt ud. Der bliver f.eks. også lavet rene kvindeløb – det kunne nogle også påberåbe sig var diskrimination osv. Men min pointe er ligesom, at der vel også må være et eller andet rum for private, i forhold til at sige: Vi har et tilbud, som ikke retter sig til alle mennesker, og det vil vi sådan set have lov til.
Tak for det. Liberal Alliance kan ikke støtte det her beslutningsforslag. Vi mener, at det er udtryk for unødvendigt bureaukrati, hvis man skulle vedtage det her beslutningsforslag. Som flere allerede har nævnt, er der lovgivning på området, og den synes vi sådan set er god nok.
Så må man sige, at virkeligheden ofte er meget kompleks, og jeg synes personligt – og det synes alle vel – at det er dybt, dybt usympatisk, hvis folk bliver afvist på en restauration på grund af deres hudfarve eller seksualitet. Nu kender jeg tilfældigvis forskellige folk, som har restaurationer og barer, og i den virkelige verden er det sådan, at man kan opleve uheldige episoder i nattelivet, f.eks. hvor der er vold, og hvor der er mennesker, der skaber en utryg stemning på et værtshus. Det kan man opleve gentagne gange, og hvis man så oplever, at det er en bestemt gruppe med en bestemt etnicitet, der laver ballade, kan man jo føle, at man er nødt til at tage nogle forholdsregler i forhold til at beskytte sine kunder, og det kan medføre, at der er nogle, der bliver afvist på grund af deres hudfarve.
Det er jo ulovligt, når det er uskyldige mennesker, og det er stærkt problematisk, men min pointe er bare, at jeg tror, at meget af det i virkeligheden kunne afhjælpes, ved at der var mere politi i nattelivet, som kunne sørge for, at vi havde mindre vold, for sandheden er jo den, og det ved vi, at der er en overrepræsentation af vold blandt nogle grupper i samfundet som f.eks. indvandrere fra tredjelande. Det ved vi. Ude i den virkelige verden, hvor man står med problemerne og skal beskytte helt konkrete mennesker, kan man komme til at tage beslutninger, som går ud over uskyldige, og det er jo dybt beklageligt.
Men i virkeligheden tror jeg, at meget af det kunne løses ved en helt anden tilgang til det, nemlig ved at vi herindefra sørgede for, at der var en ordentlig politiindsats, som dermed nedbragte volden i nattelivet. Det synes jeg ville være den ordentlige tilgang. Men vi synes, at den lovgivning, der er nu, er fin, og den ser vi ikke nogen grund til at ændre, sådan som det her beslutningsforslag vil gøre. Tak.
Som jeg sagde, er det her jo komplekst. Hvis nogle f.eks. har en bar eller en restauration, hvor de gentagne gange oplever, at det er en gruppe mennesker med en bestemt etnicitet, som skaber problemer, og som måske endda udøver vold, kan man så bebrejde den virksomhed – f.eks. udsmiderne i den virksomhed – at de bliver mere tilbageholdende med at lukke en bestemt gruppe ind?
Jeg understreger, at det jo virkelig er beklageligt, når der er mennesker på baggrund af deres etnicitet bliver udelukket fra at gå ind på f.eks. en bar, altså mennesker, som ikke har nogen intention om at begå vold, som er fredelige mennesker.
Derfor er det, jeg siger, at jeg tror, at løsningen på det her problem i høj grad består i at få nedbragt volden i nattelivet. Og sandheden er jo den, at vi ved, at bestemte grupper statistisk udgør en øget risiko at begå den her vold. Nogle af ofrene er jo så dem, der er uskyldige, men som måske bliver nægtet adgang til en bestemt restauration.
Men det er jo en debat, vi har på mange områder. Vi har den også i forbindelse med flysikkerhed og andre områder, hvor vi jo bare statistisk kan se, at det er folk med en bestemt etnicitet, som der af nogle helt andre grunde end deres race er en større risiko vil begå f.eks. terrorisme. Og skal man så gå målrettet efter dem? Det er jo en evig diskussion.
Det, jeg prøver at forklare, er, at virkeligheden er meget kompleks. Og derude i den virkelige verden, hvor der er nogle mennesker, der skal tage nogle beslutninger, som kan have betydning for andre menneskers sikkerhed, er det her et svært spørgsmål.
Jeg siger, at det er ulovligt at diskriminere på baggrund af race. Jeg tror ikke, det er så udbredt et problem, som der bliver lagt op til her, men når det så sker, kan det skyldes andre ting. Det skyldes ofte ikke en intention om at diskriminere på baggrund af race, men det kan f.eks. komme af, at man har nogle oplevelser med nogle bestemte mennesker, som udøver vold og skaber utryghed for andre. Og det kan så komme til udtryk, ved at man – jeg ved ikke, hvad jeg skal kalde det – bliver overforsigtig.
Men løsningen på det her, siger jeg – jeg kommer jo med en løsning – er, at vi får mere politi i nattelivet, som kan sørge for, at det bliver mere trygt. Det tror jeg er den bedste måde at løse også det her problem på.
Tak for det, formand. Det kommer nok ikke som nogen overraskelse for Enhedslisten, at Liberal Alliance ikke kan støtte det her beslutningsforslag. Det går vel grundlæggende ud på, at alle arbejdsgivere skal forpligtes til at slå job op på Jobnet, at arbejdsgivere skal kontakte jobcenter og faglige organisationer, hvis de ansætter udenlandsk arbejdskraft.
For os er det helt centralt, at staten naturligvis ikke skal blande sig i, hvordan arbejdsgivere ansætter arbejdstagere. Man skal altså ikke blande sig i de rekrutteringskanaler, som arbejdsgivere benytter sig af; det må stå arbejdsgivere helt frit for. Det her er et bureaukratisk forslag, for i tilfælde af at man indførte det, skulle der jo være en eller anden kontrol fra det offentliges side med, om arbejdsgivere rent faktisk slog ledige job op på Jobnet. Hvad skulle sanktionen være, hvis ikke man gjorde det? Jeg synes, det er et virkelighedsfjernt lovforslag.
Mange arbejdsgivere, det kan være små håndværksmestre osv., har jo et netværk af folk, de ringer til, ofte måske nogen, de har haft ansat tidligere osv., som de ved mangler et arbejde. At forestille sig, at man skulle gå ind og lovgive om, at de hver gang skulle gå ind og slå et job op på Jobnet, vil være bureaukratisk, og det vil forståeligt nok blive meget, meget upopulært. Så det skal vi selvfølgelig ikke pålægge arbejdsgiver.
Så er der selvfølgelig også det juridiske spørgsmål, nemlig at det vil være i strid med de regler, der er, om den fri bevægelighed af arbejdskraft i EU, at der skulle være en særlig ansættelsesprocedure for udlændinge, og det vil der jo være, hvis det er sådan, at man skal foretage sig noget helt bestemt, hvis man påtænker at ansætte udenlandsk arbejdskraft, i det her tilfælde at informere om det. Derfor kan vi ikke støtte lovforslaget.
Jeg vil til sidst sige, at lovforslaget jo også hviler på en grundlæggende forkert præmis, nemlig den, at når man ansætter udenlandsk arbejdskraft i Danmark, er det på bekostning af dansk arbejdskraft. Det er simpelt hen ikke korrekt. Det ville jo kun være korrekt i det tilfælde, at man troede på den antagelse, at der er et bestemt antal job i en økonomi. Det er der ikke, og derfor sker ansættelsen af udenlandsk arbejdskraft i hvert fald over tid ikke på bekostning af dansk arbejdskraft. Så præmissen for lovforslaget er også grundlæggende forkert, og det er kun endnu en god grund til ikke at støtte beslutningsforslaget. Tak.
Til det vil jeg sige, at der jo er den forskel, at ledige i Danmark er kraftigt subsidieret af de offentlige kasser gennem – i international sammenhæng – meget, meget lukrative overførselsordninger. Og med penge betalt af andre følger der som regel nogle krav til, at pengene bliver brugt på en fornuftig måde, i det her tilfælde, at den periode, hvor man får penge, mens man ikke har et arbejde, bliver så begrænset som muligt.
På den måde støtter vi jo ikke – heldigvis, og vi skal aldrig til det – arbejdsgivere med direkte subsidier. Det gør man i nogle tilfælde, energibranchen osv., men det er jo ikke det bærende princip i Danmark, at vi subsidierer arbejdsgivere. Og derfor giver det heller ikke nogen mening, at der skulle følge de samme krav med. Så igen synes jeg, at sammenligningen mildest talt er underlig.
Jo, men der kommer vi jo ned til en helt fundamental uenighed mellem Enhedslisten og Liberal Alliance. Det at lette selskabsskatten er ikke subsidiering. Det kan det aldrig nogen sinde blive. Det er, at man siger til nogle virksomheder, der har tjent nogle penge: Nu skal I aflevere lidt færre af de penge, som I selv har tjent. Det er jo som udgangspunkt ikke statskassens penge, medmindre man altså går ind for, at alting burde nationaliseres. Det gør Enhedslisten muligvis, det må ordføreren selv redegøre for, men det gør vi ikke i Liberal Alliance.
Så de penge, virksomhederne tjener, er deres egne penge, og dem synes vi de skal beholde nogle flere af. De penge, som man får, når man er på dagpenge eller kontanthjælp, er penge, der kommer fra andre. Det er den fundamentale forskel, og derfor følger der også nogle krav med.
Tusind tak for det. Det er lovforslag som det her, der gør, at det er en god idé, at der er flere behandlinger af lovforslag i Folketinget. Det her er et ganske kompliceret lovforslag. Min kollega har gennemgået en del af det. Det handler grundlæggende om to ting: delvis forbud mod formidlingsprovision og gennemførelse af markedsmisbrugsforordningen. Vi har noteret os, at der er tale om en minimumsimplementering, og at det er noget, regeringen har gjort meget ud af. Der ligger sådan set også et grundigt forarbejde til grund for det her lovforslag. Vi har en del spørgsmål til lovforslaget. Nogle af dem har udvalget allerede stillet, og de er af gode grunde ikke blevet besvaret endnu, men det er spørgsmål, som vi har brug for at få besvaret, før vi kan tage endelig stilling til det her lovforslag.
Jeg kan dog sige, at en forudsætning for, at vi kan stemme ja til lovforslaget, er, at ikrafttrædelsen udskydes. Det er jo sådan, at EU har udskudt ikrafttrædelsen af den her forordning, og man har så fra ministeriets side valgt at holde fast i den oprindelige ikrafttrædelsesdato i Danmark, og det giver altså nogle udfordringer på markedet. Det vil jo være sådan, at bankerne skal gå ud til deres kunder og informere dem om, at de nu på baggrund af lovgivningen skal ændre deres produkt, og da der så indtil implementeringen i EU vil komme det, man vel kan kalde nogle bekendtgørelser på baggrund af lovforslaget, så vil de muligvis skulle gå ud og informere deres kunder endnu en gang på et senere tidspunkt. Det synes vi ikke giver mening, og vi synes også, at hvis regeringen skal være tro mod dens ønske om at minimumsimplementere, så må det også gælde for ikrafttrædelser. Så det vil jeg sige er en forudsætning for, at vi kan stemme for lovforslaget, hvilket der er en sandsynlighed for at vi gør. Tak.
Med dette beslutningsforslag vil forslagsstillerne sikre sig, at der altid indhentes en børneattest, der går 10 år tilbage , hvis man skal arbejde med børn under 15 år. Da man ofte ikke vil kunne fremskaffe den nødvendige dokumentation fra andre lande, vil det få den praktiske konsekvens, at utrolig mange mennesker vil blive udelukket fra at arbejde med børn eller fra at deltage i det frivillige foreningsarbejde. Det gælder både for udlændinge og for danske statsborgere, der har boet i udlandet.
Vi kan sagtens følge forslagsstillerne i, at der er en problematik på det her område. Den sikring, som børneattesten skal tilbyde, sættes delvis ud af kraft for nogle mennesker, men det er alt, alt for vidtgående at udelukke så mange mennesker fra at arbejde professionelt eller frivilligt med børn. Man skal selvfølgelig gå meget langt for at beskytte børn mod overgreb, men vi mener, at det går i den helt gale retning at udelukke så mange mennesker fra så stor en del af det danske samfund. De potentielle gevinster står med andre ord slet ikke mål med omkostningerne.
På den baggrund kan vi ikke støtte forslaget, og jeg skal meddele, at Det Konservative Folkeparti heller ikke kan. Tak.
Nu er det jo heldigvis sådan, at ude i den virkelige verden, ude i Foreningsdanmark, er der rigtig, rigtig mange fornuftige mennesker, som faktisk har det for øje at passe på de børn, som de arbejder med i det daglige og gør en stor indsats for. Vi har i Liberal Alliance ret stor tillid til, at de fornuftige mennesker godt kan tage de nødvendige forholdsregler, i forhold til hvem det er, de vil have til at arbejde og gøre et stykke frivilligt arbejde i deres foreninger. Det er ikke alle problemer, vi kan løse herinde fra Christiansborg, og det er det heller ikke på det her område. Det er de færreste problemer, også på det her område, vi løser fra Christiansborgs side. De fleste problemer bliver faktisk løst ude blandt almindelige mennesker, som har med de her ting at gøre i dagligdagen.
Personligt ville jeg være meget betænkelig ved det, men min pointe her var jo netop at sige, at jeg tror godt, at man kan tage de beslutninger ude i Foreningsdanmark. Jeg er ret sikker på, at man vil have præcis de samme betænkeligheder, som jeg giver udtryk for her.
Det kommer vel an på området. Det var ikke så konkret et spørgsmål.
Nej.
Tak for det. I mine 5 år i Folketinget har jeg aldrig nogen sinde før læst så kedeligt et lovforslag som det her. Det er et lovforslag, som handler om, at Udbetaling Danmark overtager nogle opgaver fra Statens Administrations Finansservicecenter, og det handler dybest set om, at de skal overtage nogle opgaver, der har med administration af tilbagebetaling af forskellige offentlige ydelser at gøre. Udbetaling Danmark overtager opgaver svarende til 68 årsværk, og disse vil blive placeret i Holstebro, Frederikshavn, Hillerød og Allerød.
Vi kan godt støtte det her lovforslag. Udflytning af statslige arbejdspladser er ikke nogen selvstændig målsætning for os, og det er heller ikke nogen selvstændig målsætning for os, at de arbejdspladser skal ligge i København. Hvis de kan varetages bedre ude i andre dele af landet, kan vi bakke fuldt ud op om det. Det har regeringen så vurderet er tilfældet. Det vælger vi så at tro på, og derfor støtter vi lovforslaget. Tak.
Tusind tak for det. Det her beslutningsforslag, som SF fremsætter, er et ekstremt dårligt forslag. Det er gift for dansk økonomi, for dansk velstand. Der er tværtimod brug for, at vi går i den modsatte retning. Det er måske vigtigt at sige først, at det er af den grund, at vi er et lavvækstland. Vi har haft meget lav økonomisk vækst i de sidste 20 år. Det er den sjette laveste økonomiske vækst i OECD, og vi har også udsigt til den sjette laveste økonomiske vækst i OECD frem til 2030. Det er enormt problematisk for vores velfærd, for vores velstand og dermed for vores alle sammens livsmuligheder. Derfor er der brug for, at der bliver lavet reformer, der øger væksten i Danmark, herunder således, at folk bliver længere tid på arbejdsmarkedet, at der samlet set bliver arbejdet mere i Danmark. Vi har foreslået, at pensionsalderen sættes op til 68 år, og at efterlønsordningen fuldstændig afskaffes over en 3-årig periode. Det vil øge beskæftigelsen med 71.000 frem mod 2025 og gøre Danmark 18,5 mia. kr. rigere. Det er vejen at gå. Som minimum synes vi at levealdersindekseringen burde indfases hurtigere, end tilfældet er, sådan at folkepensionsalderen bliver 68 år fra 2025 i stedet for som planlagt i 2030.
Grunden til, at det her også er en dårlig idé, er, at det er en myte, at uligheden i levealder stiger. Den falder. For befolkningen som helhed har vi stigende lighed i levealder. Det, som nogle gør, er, at de laver en meget, meget speciel måling af levealderen. De taler nemlig om restlevetiden for dem over 30 år, og så måler de det på uddannelse. Men vi er i den lykkelige situation, at når man ser på dødeligheden for dem under 30 år i Danmark, så ser man, at den været stærkt faldende. Det vil sige, at spædbørnsdødeligheden og dødeligheden for unge er faldende i Danmark. Det vil sige, at i dag i forhold til for 20 år siden er der simpelt hen flere mennesker, der bliver 30 år, end det var tilfældet tidligere. Det er jo en positiv udvikling. Hvis den udvikling ikke havde fundet sted, så ville vi have oplevet, at vi ikke havde haft en stigning i forskellen på restlevetiden. Så det her er jo et udtryk for et meget, meget positivt problem, nemlig at folk, der tidligere ikke ville have nået at blive 30 år gamle, bliver det i dag.
Så når man ser på uligheden i levealder, ser man, at den heldigvis er faldende. Og der er ikke noget, der tyder på, at den udvikling ikke skulle fortsætte. Faktisk er det dem, der tidligere levede kortere, der har den største stigning i forventet levetid. Alt andet lige bør den udvikling fortsætte, i takt med at vi får bedre behandlingsmetoder på hospitalerne, at vi får en ny teknologi ind på arbejdspladserne, der gør, at arbejdet bliver mindre nedslidende osv. Det er jo nogle ting, som først om lang tid får virkning, og derfor vil det være meget, meget uheldigt, hvis man laver nye ordninger, som vil trække folk ud af arbejdsmarkedet på et falsk grundlag. Det er ikke det, der er behov for. Vi har rigeligt med muligheder for tilbagetrækning i dag sammenholdt med, at vi altså ser en stigning i levetiden, en forbedring af vores sundhedstilstand. Der er ikke brug for det her.
Der er brug for noget helt, helt andet i Danmark. Der er brug for, at vi laver reformer, der gør, at folk bliver længere tid på arbejdsmarkedet. Ellers vil vi altså opleve et relativt fald i velstand og levestandard. Det, der er behov for i Danmark, er, at vi gennemfører nogle reformer, der gør, at folk bliver længere tid på arbejdsmarkedet.
Derfor kan vi på ingen måder støtte det her beslutningsforslag. Tak.
Ja, jeg anerkender, at der er nogle job, der er mere nedslidende end andre job. Men når ordføreren taler om en stigende ulighed i levealder, er det jo vigtigt, at man ser på, hvad det er for en analyse, der ligger til grund for det. Og den analyse tager ikke højde for, at der er flere, der bliver 30 år, end tidligere. Hvis der nu ikke var flere, der blev 30 år, end tidligere, så havde man ikke oplevet den stigning, så det er på baggrund af noget, der er ekstremt positivt. Det er vigtigt at tage med.
Dem, som bliver på arbejdsmarkedet, dem, som har et godt helbred, lever længere. Alle grupper lever længere, har bedre sundhed. Dem, der oplever den største stigning i levealder, er dem, der førhen døde tidligere. Man ser simpelt hen det positive, at dem, som tidligere havde en kortere levealder, er dem, der oplever den største stigning i levealder lige nu. Derfor er der ikke behov for det her. Der er ingen grund til at tro, at den udvikling ikke skulle fortsætte.
Det, der er problemet med den analyse, som man bruger her, er, at man laver den konklusion, at det er, fordi folk har nogle bestemte job, at de bliver nedslidt, altså at lavtuddannede bliver nedslidt hurtigt. Men det går jo begge veje. Det kan jo også være, fordi folk er født med eller har dårligere helbred, at de får dårligere uddannelser. Det er man nødt til at tage med, når man laver en ordning, som gælder for hele befolkningen.
Det her forslag vil være dyrt. Det vil ikke være i proportion med de udfordringer, de har. Det, at folk lever længere, er godt. Der er sikkert ting, vi kan gøre bedre i vores sundhedsvæsen – sørge for at fange folk hurtigere. Det er det, vi skal blive bedre til. Det er ikke at lave nye ordninger, som gør os fattigere som helhed.
Det er fuldstændig korrekt. Men når der bliver sagt, at der er en stigende ulighed i sundhed, og at den er målt på baggrund af stigende ulighed i levealderen, er det forkert, hvis man ser på befolkningen under et, for der falder forskellen. Befolkningen under et får en mere ens levealder. Det, man jo gør, er, at man måler på restlevetiden for de +30-årige. Det er der, jeg siger, at det skyldes, at der er nogle mennesker – og det er jo en meget, meget positiv udvikling – som i dag bliver 30 år, men som i 1986 ikke ville være blevet 30 år. De ville slet ikke tælle med i den her statistik, fordi de uheldigvis ikke ville være blevet så gamle. Det er derfor problematisk at bruge den undersøgelse til at indføre en ordning for alle mennesker, for den vil trække god arbejdskraft ud af arbejdsstyrken og gøre os fattigere.
Det, vi skal gøre, er at sørge for, at vi får et sundhedsvæsen, som bliver endnu bedre til at opfange dem, der har problemer, og sørge for, at de får en god behandling. Og der må man bare sige, at når man så ser på den forventede levealder og på, hvordan det vil være i fremtiden for dem, der tidligere og også nu lever i kortere tid, vil de få en endnu større stigning i levealderen, end de har nu.
Erfaringerne fra efterlønsordningen og fra andre ordninger viser, at de bliver brugt langt, langt mere, end det var tiltænkt. Det viser al erfaring. Der kommer langt flere ind i de ordninger, end man havde forventet. Derfor mener jeg, at det at tro, at det ikke også ville ske med den her ordning, er grænsende til det naive. Det er derfor, det vil være en skadelig ordning.
Så må jeg bare holde fast i, at det er farligt at bruge den analyse, der refereres til, om restlevetid til at lave sådan en ordning her, fordi der i den analyse ligger det meget positive, at grunden til, at der er forskel i restlevetiden, er, at dem, der tidligere levede kortere, lever længere og altså bliver 30 år, heldigvis. Det er positivt, og den udvikling vil fortsætte.
Tak for det. Jeg har det indtryk, at der ligger et ret grundigt forarbejde bag det her lovforslag. Der har været nedsat en revisionskommission, som har kigget på lovgivningen, og vi synes, det her virker ret solidt. Liberal Alliance synes, det er fornuftigt, at vi i Danmark minimumsimplementerer forordninger og direktiver, som kommer fra EU. Det er et godt princip, at vi ikke stiller vores virksomheder dårligere i konkurrencen i forhold til udenlandske virksomheder. Og derfor er vi også positive over for det her lovforslag.
Der er flere ordførere, der har spurgt, om man har glemt finanskrisen. Og der tror jeg det er vigtigt at holde fast i, at det jo ikke kun er det her lovforslag, som er rettet mod og lavet med tanke på finansloven. Der er jo en tsunami af reguleringer, som er blevet rullet ud over den finansielle sektor siden finanskrisen, og hvor formålet er at undgå en ny finanskrise. Om det så kommer til at virke på den måde, kan jeg personligt godt være lidt skeptisk over for, for meget af den lovgivning, vi ser rullet ud, er jo sådan en one size fits all-regulering, som alt andet lige giver plads til færre forretningsmodeller, og som muligvis vil gøre hele sektorer mere sårbare, hvis der så kommer en ny krise. Og de kan jo være svære at forudse.
Så er det jo sådan, at de PIE-virksomheder, som vil være under det her nye revisionsregime, vil blive udsat for øgede administrative byrder. Og det handler jo bl.a. om pengeinstitutter, kreditinstitutter osv. Med tanke på den debat, vi lige har haft om f.eks. bidragssatser, og på, hvor forargede nogle politikere har været, skal vi jo bare være opmærksomme på, at vi altså også her laver lovgivning, som påfører virksomheder af den kaliber den type nye omkostninger – omkostninger, som vil blive hældt over på forbrugerne på et eller andet tidspunkt. Der kunne man jo så håbe på, når det så sker, at man ikke farer ud på samme måde, som vi har set i den seneste tid, og fralægger sig alt ansvar, når man altså er med til at vedtage lovgivning, som øger omkostningerne, som bliver hældt over på forbrugerne.
Men da der jo er tale om regulering, der kommer fra EU, synes vi, det er fornuftigt, at vi minimumsimplementerer. Og derfor er vi positive over for det her lovforslag. Men det er et stort lovforslag, og derfor vil der nok også komme en del spørgsmål i udvalgsbehandlingen. Der er også enkelte ting, som vi gerne vil spørge ind til, og som vi måske er lidt skeptiske over for, bl.a. nogle af de meget, meget store bødestørrelser, som ligger i lovforslaget. Men det tager vi i udvalgsbehandlingen, som vi ser frem til. Tak.
Jeg vil blot høre: Hvad er det egentlig, Socialdemokratiet gerne vil? Vil Socialdemokratiet gerne en lovgivning, hvor virksomheder som Uber kan blive spillere på markedet?
Vil det så sige, at Socialdemokratiet vil tillade Uber, hvis alle, der bruger den platform, har et erhvervskørekort, altså at det skal være adgangsbetingelsen? For så synes jeg ikke rigtig, man har forstået, hvad det er, de her nye teknologier kan. Men er det det, Socialdemokratiet mener, altså at for at Uber skal tillades, skal alle, der kører og parrer sig op med Uber, have et erhvervskørekort?
Tusind tak for det. Jeg tror, jeg håber i hvert fald, at hvis man i fremtiden ser den her debat – om 10-20 år – vil man grine, for jeg er overbevist om, at til den tid vil de her nye teknologier, som Uber er et udtryk for, være en fuldstændig almindelig del af vores hverdag. Det er noget, vi vil tage til os, det er noget, vi ønsker.
Den nuværende lovgivning er ikke udtryk for ordnede forhold, fordi det er en lovgivning, der giver monopoltilstande. Og når man har en lovgivning, der giver monopoltilstande, så er det netop udtryk for, at man ikke har ordnede lovgivningsmæssige forhold, og derfor bør man lave lovgivningen om.
Det er nogle gange, som om der er nogle, der mener, at verden ikke skal ændre sig. Altså, forestiller man sig virkelig, at taxalovgivningen i fremtiden vil se ud, som den gør i dag? Selvfølgelig vil den ikke gøre det, for verden ændrer sig. Der kommer nye teknologier, der kommer nye måder at gøre tingene på, nye måder at levere de samme services på, og det er en teknologi som den, Uber har lavet, et eksempel på.
Vi er i Vesten blevet rige, fordi vi har taget nye teknologier til os. Det er ofte teknologier, der gør, at vi kan udnytte de ressourcer, vi har, bedre. Og det er det, Ubers platform gør. Den gør, at almindelige borgeres biler bliver et potentielt kapitalapparat – noget, som de kan tjene penge på. Det er en enorm forbedring for helt almindelige mennesker. Teknologien gør, at barriererne for at komme ind på arbejdsmarkedet og at tjene penge bliver lavere. Det er supergodt, og det skal vi selvfølgelig tage til os.
Sandheden er jo, at det, som Uber har gjort med deres platform, er, at de har løst mange af de udfordringer, som reguleringsivrige politikere har ment nødvendiggjorde en stram regulering. Man kan f.eks., når man bestiller en vogn med Uber, se chaufføren, se, hvad for en bil han kommer i, se nummerpladen. Man kan dele ruten med sine venner og sin familie. Man har en sikkerhed for, også hvis man er turist, at man ikke bliver snydt. Det tror jeg måske at vi alle sammen har oplevet, hvis vi har taget en taxa i udlandet – tager taxachaufføren nu den lige vej derhen? Man kender ikke selv byen osv. Det problem har man ikke med Uber.
Man kan se ruten på sin telefon. Man rater chaufføren. Har man fået en god service? Er man blevet behandlet godt? Hvis chaufførens rating falder, kan han ikke længere køre for Uber. Og chaufføren rater også kunden. Hvis kunden ikke opfører sig ordentligt, kan han heller ikke benytte Uber. Man skal have ren straffeattest for at køre med Uber. Man skal have en forsikring, og sådan som jeg forstår det, forsikrer Uber også turene med op til 1 million dollars om året.
Så skal man naturligvis betale skat af sin indkomst, hvis man er Uberchauffør. Det er ingen – ingen – uenige i. Og der må man bare sige at det jo er en kæmpestor fordel med en sådan teknologi, fordi det er elektronisk. Der er ikke kontanter i spil. Jeg ved ikke, om alle taxachauffører betaler skat af de drikkepenge, de får – og det kan godt løbe op – men det tror jeg ikke de gør. Det er sådan set heller ikke noget, jeg bliver forarget over. Men det kan ikke forekomme med Uber. Det er meget nemmere for skattemyndighederne at kontrollere, om en Uberchauffør betaler skat af sin indkomst, end det er at kontrollere, hvad en håndværker tjener i sin fritid og bruger sin hammer til, eller hvad en frisør bruger sin saks til. Det er meget nemmere.
Derfor burde vi jo egentlig have en helt anden indstilling til det her og sige, at det er supersupergodt – også ud fra et skatteinddrivningssynspunkt – at der kommer de her teknologier, hvor alt foregår elektronisk. Det er meget nemt at kontrollere.
Når Uber er blevet så stor en succes, ikke bare i Danmark, men på verdensplan, så er det jo et udtryk for, at der er en efterspørgsel efter det her. Der er en efterspørgsel efter nye måder at levere service på. Uber har heller ikke svært ved at få chauffører, som godt kan lide fleksibiliteten. Uber er jo ikke arbejdsgiver og har ikke ret til at lede og fordele arbejdet. Man bestemmer selv, hvornår man vil køre; man kan køre meget, man kan køre lidt. Det giver en frihed, som folk godt kan lide, og bl.a. derfor skal vi tage den her teknologi til os.
Derfor er det, vi burde diskutere i dag, en ny lovgivning og ikke, hvordan vi bremser ny teknologi. Det er efter min opfattelse udansk, for vi har altid i Danmark været dygtige og gode til at tage nye teknologier til os, og det er en af hovedårsagerne til, at vi er et rigt land. Tak.
Nej, det svarer ikke til at benytte sig af en sort håndværker. Det er blevet sådan en sandhed i debatten, at Uberchauffører ikke betaler skat af deres indkomst. Jeg har ikke hørt, at nogen har kunnet dokumentere den påstand.
Når jeg kører med Uber, spørger jeg tit chaufføren: Betaler I skat? Betaler du skat af din indkomst? Og det siger de altså ja til. Nu er jeg ikke så naiv at tro på alt, hvad folk siger, men det, som jeg får at vide, er, at de har henvendt sig til SKAT, og at SKAT i øvrigt har været meget behjælpelig med, hvordan de skal forholde sig. Mange har valgt at få en helt anden bank, altså hvor de får deres indkomst fra Uber over en helt anden bank, så de fuldstændig får adskilt deres økonomi, sådan at det, de tjener hos Uber, bliver beskattet osv.
Jeg synes i det hele taget, den her debat er præget af mange myter og af, at man sådan har hørt noget osv., uden at det er noget, man kan bevise.
Så må jeg igen sige, at hvis det er argumentet, hvorfor skal der så ikke være en særlig regulering af frisører eller håndværkere? Jeg tror også, der findes håndværkere – jeg har hørt om det – som en gang imellem udfører arbejde, som de ikke betaler skat af. Det gør jo ikke, at vi vil have den samme regulering af håndværkerne, som vi har af taxabranchen.
Det der med ordnede forhold er ikke noget, som nogen kan tage patent på. Ordnede forhold er for mig, at parter frivilligt indgår aftaler med hinanden, og det gør man jo med Uber. Man ved som chauffør, hvad indkomsten er. Hvis efterspørgslen på chauffører falder og dermed indtjeningen, holder man op med at køre.
Det her er også et udtryk for, at ny teknologi præger den måde, vi arbejder på, og det kommer jo kun til at ske, hvis folk faktisk gerne vil det. Ingen bliver tvunget til det, og folk kan rigtig godt lide det. Skal vi så stå i vejen for det? Det mener jeg ikke, for så mener jeg ikke, vi tjener almenvellets interesser.
Jeg ved ikke, hvem af hr. Kim Christiansen og mig, der er mest i salen – jeg tror, det er mig. Jeg er bestemt på den her planet, og det er jo en planet, hvor der er mennesker, og mennesker har den fantastiske evne, at de udvikler nye ting. De er kreative og finder på nye måder at levere ydelser på. Det vil Kim Christiansen stå i vejen for.
Jeg synes, at hr. Kim Christiansen er enormt bagstræberisk i det her spørgsmål. Hvad det er for nogle interesser, hr. Kim Christiansen plejer, skal jeg ikke kunne sige noget om. Men jeg kan i hvert fald konstatere, at det, der har gjort den vestlige verden rig, netop er, at vi har taget nye teknologier til os. Det her er et udtryk for det, og derfor mener jeg, at vi selvfølgelig skal tilrettelægge lovgivningen sådan, at det her er muligt. For ellers har vi ikke en lovgivning, der imødekommer de behov og de ønsker, som befolkningen nu engang har. Sådan nogle koncepter her bliver jo kun en succes, hvis folk rent faktisk vil benytte sig af dem.
Det er jo sådan, at det for det første er domstolene, der skal afgøre, om det her er lovligt. Der kører en sag, og der kommer så en kendelse. Men for mig handler det her om, at lovgivningen jo ikke altid nødvendigvis er perfekt. Jeg mener ikke, at den er perfekt. Der er også andre områder, hvor jeg ikke mener, at den er perfekt. Vi kan tage apotekerlovgivningen, som jeg heller ikke synes er perfekt.
Hver gang man har en lovgivning, som giver en monopoltilstand, er det netop udtryk for, at man ikke har ordnede forhold rent lovgivningsmæssigt, og så bør man ændre dem. Og så er det jo sådan, at vi som politikere altid er på bagkant med udviklingen. Vi kunne ikke for 5 år siden have forestillet os, at der ville komme sådan en app her. Det kunne da være dejligt, hvis vi havde kunnet det. Så lavede vi nok noget andet og tjente mange penge. Men vi må jo følge den udvikling, der er ude i samfundet, og tilrettelægge lovgivningen efter det.
Det mener jeg at den skal. Men det er jo ikke os, der afgør, om den bliver overholdt; det er nu engang domstolene, der skal vurdere det. Og der kører så en sag og der mener jeg også, at vi som politikere må respektere den proces og ikke selv komme med vurderinger – vi kan godt selv komme med vurderinger af, om lovgivningen bliver overholdt, men det er til syvende og sidst domstolene, der skal afgøre det.
Jamen det er jo et spørgsmål om, hvorvidt der er tale om samkørsel, eller om der ikke er tale om samkørsel.
Jeg vil sige det på den måde, at jeg jo synes, at lovgivningen er forkert. Jeg synes, at vi i forvejen har en lovgivning, som bør laves om, og det syntes jeg også at vi havde, før Uber kom på banen. Uber har så ligesom været katalysatoren for, at det bliver åbenbart for flere og flere, at vi har en fuldstændig uhensigtsmæssig lovgivning på taxaområdet, og at vi derfor bør lave den om.
Der er så sat en proces i gang, og den proces synes jeg bare skal gå rigtig hurtigt. For jo hurtigere vi får ændret lovgivningen, således at de her nye teknologier kan komme på banen, jo større gevinster er der for helt almindelige borgere i Danmark.
Der er jo altid mulighed for, at der er nogle mennesker, der snyder. Det er der også med håndværkere. Der er også håndværkere, der arbejder sort, og der er sikkert også folk fra 3F, der arbejder sort eller en gang imellem køber sort arbejde. Jeg ved ikke, om hr. Rasmus Prehn kan garantere, at det ikke findes. Det tror jeg ikke hr. Rasmus Prehn kan. Vi kan ikke altid tilrettelægge lovgivning efter laveste fællesnævner.
Jeg konstaterer bare, at i andre lande som f.eks. Norge har myndighederne fremhævet Uber som en teknologi, der gør det langt nemmere at sørge for, at der bliver betalt den skat, der nu engang skal betales. Derfor mener jeg, at man vender hele den her diskussion på hovedet, hvis man gør teknologier som den, Uber leverer, til en trussel mod, at der ikke skulle blive betalt skat. Jeg mener, det er fuldstændig omvendt. Den her teknologi er med til at sikre, at det bliver langt nemmere at sikre, at der bliver betalt den skat, der skal betales, og derfor synes jeg jo, at man bør være langt mere imødekommende over for den her type teknologi.
Nej, for den teknologi, som Uber har lavet, imødegår jo netop det problem, at det er nødvendigt at have sædefølere i traditionelle taxaer. Det er det, der er hele pointen. Sædefølere er jo nødvendige, om man vil, fordi man kan betale kontant, men det gør også, at det så er nemt at snyde. Man indførte det, fordi der blev snydt rigtig meget i taxibranchen.
Det er jo om noget en branche, som har været i skattemyndighedernes søgelys historisk set, men fordi det er elektronisk med Uber, så du kun kan betale via din app, har du ikke brug for sædefølere. Det er det, jeg prøver at sige, nemlig at den her teknologi jo har løst mange af de udfordringer, som har nødvendiggjort – i hvert fald blandt nogle politikere – en meget streng regulering af taxabranchen.
Jeg mener, det er en ret fantastisk forretningsmodel. Det her er udtryk for en teknologi, der netop gør os rigere, fordi den gør almindelige mennesker i stand til at tjene penge på det, der sådan historisk set ikke har været et aktiv, men et passiv.
Altså, man har købt en bil; den bil har stået stille det meste af tiden; nu kan den bruges til også at tjene penge med. Det vil sige, at der er en ressource, som kommer i spil, og det er den måde, vi bliver rigere på, nemlig at nye ressourcer kommer i spil.
Jeg kunne så modsat spørge ordføreren: Mener ordføreren, at det er en destruktiv teknologi, når vi har førerløse metrotog, altså når der overhovedet ikke er nogen, der arbejder i dem? Er det så en destruktiv teknologi, fordi den helt fjerner arbejdspladser? Det mener ordføreren vel ikke, med mindre ordføreren ikke forstår ret meget af, hvad det er for nogle teknologier, der rent faktisk skaber velstand. Det er netop teknologier, der frisætter ressourcer eller bringer nye ressourcer i spil – og det gør Ubers teknologi.
Men den her teknologi er ikke en underskudsforretning for det samlede samfund. Altså, hvis man ser på de lande, hvor det er blevet mest udbredt, f.eks. i USA, så har man jo ikke set, at markedet for personbefordring er blevet mindre. Det er blevet større. Det er vokset betydeligt, fordi der simpelt hen er flere, der benytter sig af personbefordring.
Der er stadig væk taxaer, og de arbejder endda sammen med Uber. Der er kommet mange andre services. Uber leverer handicapydelser, og man kan køre i forskellige biler. Der er en mangfoldighed af forskellige services, og der er også mange andre platforme end Uber, og det er jo noget af det interessante ved det her.
Hvis man kører med en chauffør i USA, finder man ud af, at han ikke kun kører for Uber, men også for Loeff og alle mulige andre services. Så der er også konkurrence på arbejdsgiversiden, som presser lønnen op.
Problemet med det ændringsforslag, som Socialdemokraterne stiller her, er jo, at man får det til at lyde, som om der er en en til en-sammenhæng mellem niveauet for kontanthjælp og udsættelser. Virkeligheden er jo langt mere kompliceret end det, og det er der også rapporter der har dokumenteret.
SFI har lavet en stor rapport om udsættelser, og de konstaterer jo, at når man ser på de familier, der bliver udsat, kan man konstatere, at der er en lang række især sociale indikatorer, der kan forklare, hvorfor en familie bliver sat ud, sammenholdt med, at kommunerne i dag har en lang række værktøjer, som de har pligt til at sætte i værk, hvis en familie kommer i økonomiske problemer og derved kan risikere en udsættelse.
Derfor er det her ændringsforslag jo ikke gangbart, fordi man netop opstiller en en til en-sammenhæng, og der er ikke nogen en til en-sammenhæng mellem niveauet for kontanthjælp og udsættelser.
Det er ordføreren, der forsimpler tingene. Man forsimpler tingene, når man siger, at der er en en til en-sammenhæng mellem niveauet for kontanthjælp og udsættelser. Det har SFI klart dokumenteret.
Dem, der bliver berørt af kontanthjælpsloftet, er den gruppe, som er mindst i fare for at blive udsat. Det er dem med de allerallerhøjeste rådighedsbeløb, hvor der er plads i budgettet til at betale endog rimelig høje huslejer. Dem, som bliver udsat, er dem, der slet ikke bliver berørt af kontanthjælpsloftet. Det er først og fremmest enlige forsørgere.
Så det her ændringsforslag er det, som forsimpler et meget kompliceret spørgsmål, og det er helt tydeligt, at Socialdemokratiet bare bruger det her som et indlæg i en debat, hvor man vil forsimple tingene i stedet for at tage udgangspunkt i den viden, der rent faktisk er på området vedrørende udsættelser.
Hr. Finn Sørensen blander pærer og bananer sammen her. Det, som jeg sagde før, var, at de familier, som bliver berørt af kontanthjælpsloftet, jo er dem, som har meget store rådighedsbeløb. Det vil jo være sådan, at efter det her loft vil den der familie, som ordføreren taler om, en familie, der består af et gift par med tre børn, have 22.700 kr. udbetalt hver måned. I det budget er der plads til, at man kan betale en husleje.
De grupper i kontanthjælpssystemet, som er i farezonen, og de grupper, der har haft problemer med udsættelse, er slet ikke de grupper, der bliver berørt af kontanthjælpsloftet. Det er enlige i kontanthjælpssystemet, som i øvrigt har alle mulige andre problemer, psykiske problemer, andre sociale problemer. Det er det, som den SFI-rapport, der handler om udsættelser, klart redegjorde for. Så man blander tingene sammen her.
Så kan vi jo få ordførerens holdning. Er det urimeligt, at vi i Danmark siger, at en kontanthjælpsfamilie med tre børn har 22.700 kr. udbetalt – det er det, der går ind på kontoen? Er det så lavt et beløb, at man ikke kan leve for det, der skal være en midlertidig ydelse? Er det oprigtig talt Enhedslistens holdning, at 22.700 kr. er så lavt et beløb, at det kan man ikke få tingene til at hænge sammen på?
Essensen i den her debat er jo dybest set, hvad det er for et niveau, vi synes der er acceptabelt for kontanthjælp. Det er jo essensen i den her debat. Nogle gange får man et indtryk af, at niveauet for kontanthjælp er noget, der er kommet fra Vorherre og slet ikke står til diskussion, men det er ligesom alt andet et udtryk for en politisk prioritering. Derfor vil jeg blot bede ordføreren svare på, om han synes, at det er et for lavt niveau, når en enlig kontanthjælpsmodtager med to børn efter indførelsen af det her loft får udbetalt 17.400 kr.
Jeg må sige, at jeg synes, det her er ret utroligt. Altså, det, vi står og taler om, er, hvad niveauet skal være for kontanthjælp. Det er jo det, det her handler om. Og der konstaterer jeg så bare at man får udbetalt 17.400 kr. Det er det, folk i den virkelige verden skal leve af, og det er det, der går ind på deres konto hver måned. Jeg kan så også oplyse, at der er over 850.000 lejemål i Danmark til en husleje på under 7.000 kr. Og det kan godt være, at man ikke kan bo lige inde i midten af København, men det synes jeg heller ikke er nogen menneskeret. Men det er egentlig også underordnet.
Jeg vil bare gerne have, at ordføreren nu forholder sig til det, som er essensen af diskussionen, nemlig niveauet for kontanthjælp. Er det et acceptabelt niveau, at vores nederste sikkerhedsnet betyder, at en enlig mor på kontanthjælp med to børn får udbetalt 17.400 kr.? Det må ordføreren kunne forholde sig til.
Jeg vil bare gerne have, at ordføreren bekræfter, at de 17.700 kr., som vi tager udgangspunkt i her som mindsteløn, er de samme 17.700 kr., som vi tager udgangspunkt i at man skal have som indtægt, hvis man skal have adgang til dagpengesystemet, altså at vi bruger den samme mindsteløn, som vi siger giver adgang til dagpengesystemet.
Jeg er ikke overraskende enig. Jeg vil også spørge: Hvis man problematiserer, at vi i kontanthjælpsloftet tager udgangspunkt i en mindsteløn på 17.700 kr., og måske synes, vi skulle tage udgangspunkt i en højere mindsteløn, burde man så ikke som konsekvens af det også tage udgangspunkt i en højere mindsteløn som adgang til dagpengesystemet, hvis der skal være nogen som helst mening, nogen som helst logik i, hvad det er for nogle mindstelønninger, vi tager udgangspunkt i i vores lovgivning?
Det var jo en konstruktiv ordveksling, der var her. Enhedslisten erkender, at hvis mindstelønnen falder som konsekvens af, at man sænker ydelserne, betyder det ikke, at dem, der i dag arbejder til den gældende mindsteløn, går ned i løn. Det betyder, at dem, som så kommer ind på arbejdsmarkedet til en lavere mindsteløn, altså er nogen, som ikke var på arbejdsmarkedet før. De er nu i arbejde til f.eks. 100 kr. i timen, hvis vi forestiller os, at det vil være den nye mindsteløn.
Så må man bare spørge Enhedslisten: Er det virkelig Enhedslistens opfattelse, at det er bedre at gå på overførsel til 90 kr. i timen end at arbejde til 90 kr. i timen?
Men når vi har mange mennesker på overførsel i Danmark, så skyldes det jo, at vi har høje mindstelønninger. De høje mindstelønninger er påvirket af niveauet for overførsler. Der bliver ikke aftalt mindstelønninger, der er lavere end det, man kan få på overførsel. Så overførselsindkomsten i sig selv afskærer folk fra at komme ind på arbejdsmarkedet, den afskærer de mennesker, som ikke er produktive nok til at honorere de mindstelønninger, vi har i dag, for at komme ind på arbejdsmarkedet.
Så spørgsmålet er, om ikke det ville være bedre, hvis vi havde lidt lavere overførsler og dermed lidt lavere mindstelønninger, så nogle af de mennesker, som i dag er uden for, vil kunne komme ind på arbejdsmarkedet. Finn Sørensen siger jo selv, at det ville være bedre, hvis man kunne arbejde til 90 kr. i timen i stedet for at være på overførsel til 90 kr. i timen.
Lige om lidt får vi vedtaget det her nye kontanthjælpsloft. Hvad er essensen i den her debat, hvad er det egentlig, det handler om? Det handler om, at vi herinde i Folketinget politisk bestemmer, beslutter, hvad det er for et niveau, vi skal have for kontanthjælpen i Danmark. Når man hører debatten, får man nogle gange det indtryk, at niveauet for overførsler er noget, der er dumpet ned fra himlen, noget, der ikke står til diskussion. Men det er noget, der står til diskussion.
Vi bruger 17 mia. kr. om året på at udbetale kontanthjælp. Det er et politisk valg. Vi kan vælge at sige, at vi vil have en lidt mindre kontanthjælp for at bruge pengene på nogle andre ting. Det, vi ligesom skal forholde os til, er, om det niveau, som vi så har for kontanthjælpen, når vi har vedtaget det her loft, er okay. Jeg må sige, at jeg synes, det er okay. Vi vil fortsat have den højeste kontanthjælp i hele verden, også når man korrigerer for købekraft. Når man korrigerer for priser osv. i Danmark i forhold til andre lande, vil vi have en meget, meget høj kontanthjælp. Det er jo det, vi skal forholde os til.
Er det i orden, at en kontanthjælpsmodtager med to børn får udbetalt 17.400 kr.? Er det et okay niveau? Er det et okay niveau, at det er den hjælp, vi ligesom herindefra siger er det, vi vil tilbyde. Det synes jeg er et ganske, ganske udmærket niveau, og det er det, som den her debat handler om. At det så også, når vi sænker kontanthjælpen en lille smule, bevirker, at det bliver mere attraktivt for nogle at skifte kontanthjælpen ud med arbejde, er bare en rigtig, rigtig positiv ting.
Det her handler også om rimelighed, og rimelighed er noget, vi kan have forskellige holdninger til. I LA synes vi, det er rimeligt over for dem, der går på arbejde til en mindsteløn, som er fastsat af arbejdsmarkedets parter, at vi ikke herinde siger: Jamen det kan da godt være, at arbejdsmarkedets parter er blevet enige om nogle mindstelønninger, men vi synes, man skal have lige så meget udbetalt af det offentlige.
Andre nævner også det lidt fortærskede ord sammenhængskraft, altså at det går ud over sammenhængskraften i samfundet, at vi sænker kontanthjælpen. Jeg vil påstå, at det, at man kan få lige så meget udbetalt på kontanthjælp, som man kan ved at tage et job til mindstelønnen, skader sammenhængskraften. Det skader sammenhængskraften, for der er rigtig, rigtig mange, og det kan jeg garantere for, mennesker i det her land, som bliver forarget over at gå på arbejde og stort set ikke får noget ud af det. Deres villighed til at betale til et sådant system bliver mindre, når det ikke bare er en hjælp, som de betaler til over skatten, en hjælp, der gør, at man kan klare sig i den periode, som man nu engang måtte være på kontanthjælp i, men at den hjælp har en størrelse, der gør, at man altså får udbetalt stort set lige så meget, som man gør, når man går på arbejde. Det er nedbrydende for sammenhængskraften i et samfund.
Derfor er det her på alle måder et fornuftigt og rigtigt skridt at tage, altså at bringe noget balance ind i forholdet mellem, hvad man kan få på en offentlig ydelse, og hvad man kan tjene på arbejdsmarkedet. Det synes jeg egentlig også især Socialdemokraterne burde kunne forstå. Det har vel aldrig været meningen, heller ikke for Socialdemokraterne, at man skulle opbygge et overførselsindkomstsystem, hvor man fik lige så meget udbetalt, som man gør på en mindsteløn med det niveau, som den danske fagbevægelse har sagt o.k. til. Tak.
Lønningerne på det danske arbejdsmarked er, som hr. Finn Sørensen udmærket godt ved, fastsat af arbejdsmarkedets parter. Der er en forhandling mellem de to parter, og den økonomiske virkelighed indebærer, at de lønninger, som man får på arbejdsmarkedet, er et udtryk for den produktivitet, lønmodtagerne har. Giver man højere lønninger, end produktiviteten tilsiger, så bliver folk arbejdsløse. I fagbevægelsen er man udmærket godt klar over, at det fungerer sådan over tid. Derfor er mindstelønningerne, som de er, i Danmark. Under alle omstændigheder aftales de mellem arbejdsmarkedets parter. Sådan skal det også være.
Så siger ordføreren, at det her fører til flere fattige børn. Når det her kontanthjælpsloft er indført, så falder de her familier med de disponible indkomster, de har, ikke under den fattigdomsgrænse, som den tidligere regering vedtog.
Men det, vi konstaterede for lidt siden, var, at når hr. Finn Sørensen prøver at mane et billede frem om, at lavere overførselsindkomster fører til lavere lønninger, så er det jo ikke for de mennesker, som allerede er på arbejdsmarkedet i dag. Det gælder ikke dem. De får ikke lavere lønninger. Det er et skræmmebillede, der bliver sat op. Det har ikke nogen gang i den virkelige verden.
Det, som en lavere mindsteløn ville betyde, hvis 3F og andre ville gå med til det, hvilket jeg stærkt tvivler på, er, at nogle af dem, som ikke kan komme ind på arbejdsmarkedet i dag, f.eks. mange af de indvandrere, som er på kontanthjælp, ville kunne få fodfæste på arbejdsmarkedet, kunne komme ind på arbejdsmarkedet med alt, hvad det gavner, hvor man hurtigere stiger i løn osv. og får foden inden for. Der er hundrede tusinder af borgere i det her samfund, som aldrig nogen sinde kan få foden inden for på arbejdsmarkedet på grund af det mindstelønsniveau, vi har i Danmark. Det synes jeg socialt er meget barsk.
Jo.
Jamen hvis det står til os, er vi da ikke færdige med at lave reformer. Altså, vi har da fremlagt en plan, som vil gøre det attraktivt for alle at være i arbejde, men det her er da et skridt i den rigtige retning. For de mennesker, som bliver berørt af det her kontanthjælpsloft – de mennesker, som bliver berørt af det her kontanthjælpsloft – bliver der en gevinst, og det er jo den gruppe, vi taler om her.
Jamen vi er jo fuldstændig ærlige med hensyn til det, der er vores intention, altså hvorfor vi synes, det er rigtigt, at man sætter et samlet loft over, hvor meget folk kan modtage på kontanthjælp. Jeg har redegjort for det. Det handler om mange ting. Det handler om at hæve beskæftigelsen – og det gør det også.
Jeg tror personligt, at effekten bliver større end de 700, som der er lagt op til her. Det handler, som jeg sagde, også om en helt almindelig politisk prioritering. Vi har verdens højeste kontanthjælp i Danmark; vi bruger 17 mia. kr. Kan vi sætte et loft over de samlede ydelser, man kan få på kontanthjælp og – ja – bruge pengene på at sætte skatten ned på arbejde, så synes vi, det er en rigtig prioritering. Det er vi da fuldstændig ærlige omkring – det synes vi er en rigtig prioritering, altså at bruge mindre på overførsler og bruge nogle af pengene på at sætte skatten ned, også for den enlige mor, som går på arbejde.
Men det her virker jo. Altså, det her øger jo beskæftigelsen. Så det er forkert at sige, at det ikke virker.
Så må jeg jo sige, at man får det til at lyde, som om det bliver en helt uoverkommelig opgave for folk helt at undgå at gå ned i rådighedsbeløb. Det er jo ikke rigtigt. Altså, den 225-timersregel, der bliver indført, går jo ud på, at kan du arbejde 6 uger om året, får du øget din indkomst i en sådan grad, at du slet ikke har nogen nedgang i dit rådighedsbeløb. Det er 5-6 timers arbejde om ugen. Og det er jo så kommunerne, der skal vurdere, hvem det er, der skal blive berørt af 225-timersreglen.
Når hr. Pelle Dragsted prøver at tegne et billede af, at alle aktivitetsparate kontanthjælpsmodtagere er så syge og så langt væk fra arbejdsmarkedet, er det forkert. Det er simpelt hen ikke rigtigt.
Det er sådan, at det er rigtigt, at der vil være aktivitetsparate, som bliver berørt af 225-timersreglen, hvis kommunen vurderer, at de inden for 1 år har mulighed for at finde ordinær beskæftigelse svarende til 6 uger. Og det er jo ikke nødvendigvis småjobs. Det kan det være, og det kan jeg så ikke se hvad der skulle være galt i, altså at man får en berøring med arbejdsmarkedet engang imellem i stedet for bare at komme længere og længere væk fra det. For hvis der er noget, der fører til social deroute, så er det mange, mange år, hvor man kommer længere og længere væk fra arbejdsmarkedet.
Man må også bare konstatere, at ude i jobcentrene har de rent faktisk efterspurgt nogle værktøjer med noget automatik i, som kan være med til at give folk et incitament til at være i berøring med arbejdsmarkedet.
Jeg synes, det er en utrolig retorik, hr. Pelle Dragsted bruger nogle gange. Man påstår, at vi ikke har nogen respekt for folk, der er på kontanthjælp eller i en svær situation, og at den eneste måde, man kan vise den respekt på, er ved at give flere penge. Altså, jo flere penge man er villig til at give i kontanthjælp, jo større er ens respekt åbenbart. Det synes jeg er en helt mærkværdig logik, for det er jo logikken i det.
Jeg konstaterer bare, at vi har et system i dag, hvor en enlig mor på kontanthjælp med to børn får 20.300 kr. udbetalt, og det er 1.500 kr. mere end den enlige mor med to børn, som arbejder til mindstelønnen. Det er efter min opfattelse ikke at vise respekt over for den mor, som går på arbejde.
Der er nogle familietyper på kontanthjælp, som, også efter det her gennemføres, har et relativt lille incitament, for med det her loft har man jo valgt, at man ikke vil skære i selve kontanthjælpen.
Hvis man f.eks. ser på de rådighedsbeløb, som ægtepar på kontanthjælp har efter det her loft, er det jo også rådighedsbeløb, som i sig selv gør, at man kan leve et relativt komfortabelt liv på kontanthjælp. Når man sammenholder det med sammensætningen i de familier, hvor det er ægtepar på kontanthjælp, må vi jo konstatere, at det i helt overvejende grad er indvandrere, som er kommet til Danmark, og som på en kontanthjælp i Danmark har en levestandard, som er langt, langt højere, end den var der, hvor de kommer fra. Selv om de måske havde gode uddannelser og gode job, er deres levestandard på kontanthjælp langt højere, end den var der, hvor de kommer fra.
Så der er stadig væk incitamentsproblemer i kontanthjælpssystemet, også efter det her.
Det er ikke kun et spørgsmål om at skære i kontanthjælpen. Vi har jo også åbent sagt, at vi synes, at for nogle af de her gruppers vedkommende burde man også have taget hul på selve kontanthjælpen. For vi har den mærkværdighed i det danske kontanthjælpssystem, at hvis man er et ægtepar, får man bare dobbelt kontanthjælp, mens vi i alle andre sammenhænge ligesom siger, at når man er to, er der nogle stordriftsfordele osv., og så burde der sådan set være en reduktion i den ene ægtefælles kontanthjælp. Det er en mærkværdighed, som kun findes i vores system, men det skal først og fremmest løses, ved at man letter skatten på arbejde. Der har vi lagt en fuldt finansieret plan frem, gennemregnet af det samme Finansministerium, som hr. Peter Hummelgaard Thomsen henviser til, og her har vi altså fundet finansiering til at lette skatten, sådan at ingen betaler skat af de først 7.000 kr., de tjener. Det ville løse det problem, som hr. Peter Hummelgaard Thomsen henviser til.
Man kunne jo sige, at man tog udgangspunkt i den kontanthjælp, som den tidligere regering indførte for de under 30-årige. Man har ligesom sagt – og det har Socialdemokratiet også sagt – at vi har et kontanthjælpsniveau, som gælder for de under 30-årige. Lad os nu sige, at det niveau også skulle gælde for de over 30-årige. Altså, forskellen på at være 31 år og 29 år er ikke så stor. Hvis man nu lod den kontanthjælpsreform, Socialdemokratiet stod i spidsen for, gælde for alle, tror jeg at vismændene sagde, at så ville man øge beskæftigelsen med mellem 4.000 og 5.000 – så vidt jeg lige husker det. Det tror jeg der står i den rapport. Det ville altså være cirka ti gange så meget som det, den her justering af kontanthjælpen medfører.
Så er det jo rigtigt, som vismændene skriver, at hvis man sænker overførselsindkomsterne, vil lønningerne alt andet lige følge med ned, men det er jo ikke de mennesker, som er i arbejde i dag, som vil få lavere lønninger. De vil have den samme løn. Det vil betyde, at der vil være nogle, der kommer ind på arbejdsmarkedet, som i dag ikke kan komme ind på arbejdsmarkedet, fordi de ikke er produktive nok til at oppebære den mindsteløn, der er i dag.
Ja, inden for den enkelte branche kan lønnen falde, alt efter om lønnen er tilpasset produktiviteten. Det er fuldstændig korrekt. Men det er jo ikke det samme som at sige, at hvis den aftalte mindsteløn på arbejdsmarkedet bliver lavere, så vil lønnen for dem, der arbejder til de mindstelønninger, der er i dag, følge med ned. For sådan hænger ikke sammen. De er netop produktive nok til at oppebære den løn, de får i dag. Der vil så kunne komme nogle nye mennesker ind på arbejdsmarkedet, som ikke er produktive nok til at oppebære den nuværende mindsteløn, som vil kunne få foden indenfor på arbejdsmarkedet. Det er ikke tilfældigt, at vi er det land med flest mennesker på overførselsindkomst. Det skyldes – og det kan man spørge hr. Torben Tranæs, som blev citeret for lidt siden, om – at vi har høje mindstelønninger, og det afskærer de mindst produktive fra at deltage på arbejdsmarkedet. Det synes jeg er en dårlig model.
Igen, det er ikke 700 jobs, der skabes af det her. Det er den strukturelle beskæftigelse, der stiger, og det vil sige, at der vil alt andet lige til hver en tid være 700 flere i beskæftigelse. Personligt tror jeg, at tallet bliver større, men det er underordnet.
Spørgsmålet afspejler jo, at ordføreren ser på boligmarkedet som noget fuldstændig statisk. Altså, så vidt jeg husker, er der omkring 860.000 lejeboliger i Danmark med en leje under 7.000 kr. om måneden. Der er jo folk, der tilflytter og fraflytter hele tiden. Der er en enorm dynamik i det der. Det er da rigtigt, at for en enlig mor med to børn på kontanthjælp, som efter det her loft vil få 17.400 kr. udbetalt, hvis hun har sat sig til en husleje til 8.000 eller 9.000 kr., så kan det da godt være, at det bliver for dyrt, og så må hun flytte til noget lidt billigere. Men der er altså også borgere i lavtlønsjob, som ikke har råd til at sidde i sådan nogle lejligheder, som også flytter til noget, der er lidt billigere, hvis det er nødvendigt. Man må prioritere sine udgifter, og det er vel rimeligt nok.
Jeg har været eliteidrætsudøver. Det er ikke et normalt job, det indrømmer jeg. Der sidder mange herinde, som er kommet lige fra universitetet. Jeg tror endda, at ordføreren fra spørgerens eget parti har en meget, meget begrænset erhvervserfaring. Men jeg har været eliteidrætsudøver, jeg havde et talent, og det forfulgte jeg. Jeg tjente mine helt egne penge på det. Jeg kan garantere for, at der hverken var noget, der hed dagpenge, eller noget som helst. Jeg tjente penge, hvis jeg kunne levere varen. Hvis jeg ikke kunne levere varen eller var skadet, fik jeg ikke en krone. Det er et usædvanligt job, jeg har haft, men jeg har tjent mine egne penge.
Vi har jo lagt vores kontanthjælpsudspil frit frem, og som jeg sagde, er der stadig væk par på kontanthjælp, gifte par på kontanthjælp, for hvem incitamentet til at være i arbejde er ganske lille. Jeg tror stadig væk, at de har en kompensationgrad på omkring 90 pct. Der er det paradoks i det danske kontanthjælpssystem, at man får dobbelt kontanthjælp. Det gør man ikke i andre lande. Der siger man ligesom, at når man bor sammen, har man nogle stordriftsfordele i forhold til, når man bor alene, og derfor sker der en reduktion i nummer tos kontanthjælp. Det gør vi ikke i Danmark. Der er der bare dobbelt kontanthjælp, og det synes jeg da godt man kunne adressere.
Jeg hørte ikke lige spørgsmålet. Kan ordføreren ikke gentage spørgsmålet?
Jamen det, man støtter, får man jo mere af. Det er derfor, hr. Kaare Dybvads parti er villig til at bruge 17 mia. kr. om året på vindmøller. For så bliver der bygget flere vindmøller. Når man gør det økonomisk attraktivt at være single i stedet for at være gift eller bo sammen som et par, jamen så er der også flere, der vil vælge det – på marginalen. Der er alle mulige ting, der spiller ind, selvfølgelig er der det, alle mulige ting. Men alt andet lige: Gør man noget mere økonomisk attraktivt, vil man få mere af det.
Det har vi jo set i Danmark. Vi har set, at der har været en stigning i antallet af mennesker, som vælger at få børn alene osv. Det kan skyldes alle mulige andre ting, som er helt i orden, men jeg synes faktisk, vi har et system, hvor man på mange måde forskelsbehandler par og dem, der bor alene. Man støtter det at være alene.
Da ordføreren stillede spørgsmål til mig, da jeg stod på talerstolen, værdsatte hr. Karsten Hønge min ærlighed. Så vil jeg håbe, at jeg kan få den samme ærlighed. Det her kontanthjælpsloft indebærer, at en enlig mor på kontanthjælp med to børn får 17.400 kr. udbetalt. Det må ordføreren så synes er for lidt. Er det ikke rigtigt forstået? Man skal have mere 17.400 kr. udbetalt.
Men kan ordføreren ikke bare svare ja eller nej. Det her handler om, hvad kontanthjælpen er, det handler jo om tal. Det er jo kroner og øre. Så når man med kontanthjælpsloftet får 17.400 kr. udbetalt som enlig mor på kontanthjælp med to børn, så skal ordføreren bare sige, at det er alt for lidt. Det må jo være det, ordføreren mener. Det er alt for lidt.
Den mindsteløn, vi tager udgangspunkt i, er den mindsteløn, man tager udgangspunkt i, når nogen skal have adgang til dagpengesystemet. Det er altså den mindsteløn, som fagbevægelsen siger at man skal have, før man kan komme ind i dagpengesystemet. Det er vel rimeligt nok, at vi tager udgangspunkt i den samme mindsteløn i begge systemer. Det synes jeg det virker meget logisk at man gør.
Så vil jeg også sige, at når vi sammenligner det med, hvad det er, en person i arbejde har til rådighed til sig selv, har vi også inkluderet alle de tilskud osv., og det er jo en fuldstændig en til en-sammenligning. Så når det er sådan, at en enlig mor på kontanthjælp med to børn i dag har 20.300 kr. udbetalt, er det rigtigt nok, at det er med børnepenge og alt muligt andet, for man lever jo af hele sin indtægt, og en person i arbejde til mindstelønnen har så 21.800 kr. udbetalt. Det er jo en fuldstændig en til en-sammenligning, og det er den mest gennemskuelige sammenligning, man overhovedet kan lave, med alle de ting, der selvfølgelig er i det her. Det er da klart.
Det, der er det rimelige, når man skal lave sammenligninger, er vel, at man tager udgangspunkt i de aftaler, der er ude på arbejdsmarkedet, og når vi gerne vil have folk ind på arbejdsmarkedet, også med det her kontanthjælpsloft, så er det jo netop, fordi man, når man først er inde, ret hurtigt bevæger sig op på en højere løn. Men det, som folk sammenligner det med, er jo, hvad der rent faktisk går ind på deres konto hver måned, og det er rigtigt, at der er pension og alt muligt andet. Men tror ordføreren oprigtigt talt på, at det er det, som folk altid tænker på i den helt aktuelle situation, når de vurderer: Hvad får jeg ud af det lige nu og her?
Danmark er et af de lande, som er dårligst til at integrere mennesker fra tredjelande, flygtninge, på arbejdsmarkedet. Vi er samtidig et af de lande, der har de allerhøjeste ydelser overhovedet. Måske er vi det land, der har den højeste ydelse. Der er derfor ikke nogen sammenhæng mellem høje ydelser og det at være dygtig til at få indvandrere ind på arbejdsmarkedet. Det ligger helt fast.
Så nu vil jeg gerne spørge Enhedslisten: Hvad er det helt konkret, I vil gøre for at få indvandrere fra tredjelandes beskæftigelsesgrad op på niveau med danskernes?
Det var en lang snak uden at komme til de helt konkrete løsninger. Nu var det noget med at stille krav til arbejdsgiverne. Altså, virkeligheden er den, at vi er et af de lande, der er dårligst til at integrere flygtninge og indvandrere på arbejdsmarkedet. Der er en helt elendig statistik på det. Kigger man ud i verden og ser på de lande, som er bedre til det, må man bare konstatere, at der er barriererne for at komme ind på arbejdsmarkedet også lavere rent lønmæssigt.
Så nu spørger jeg igen: Enhedslisten vil gerne have meget, meget høje ydelser i international sammenhæng, men hvad er det, I helt konkret vil gøre for at få flygtninge ind på arbejdsmarkedet?
SF var jo selv med til at lave en kontanthjælpsreform, da de sad i regering. I dag får en enlig på kontanthjælp med to børn efter skat, altså udbetalt, 17.400 kr. Er det et okay niveau, eller skal det være endnu højere ifølge SF?
Så kan det være, at jeg nu kan få et svar på det spørgsmål, jeg stillede, som var et meget, meget konkret spørgsmål. I dag får man udbetalt 17.400 kr., når man er på kontanthjælp. Det har SF været med til at vedtage. Det er ligesom niveauet i dag – 17.400 kr. Skal det beløb sættes op, eller er 17.400 kr. et passende beløb at få udbetalt, når man er på kontanthjælp?
Jeg vil sådan set bare gerne høre det fra Socialdemokratiet: Når en enlig mor på kontanthjælp i dag får udbetalt 17.400 kr. – en enlig mor med to børn – er de 17.400 kr. så et acceptabelt niveau, eller skal det være højere? Hvad er det, Socialdemokratiet mener her? Er 17.400 kr. et acceptabelt sikkerhedsnet i dagens Danmark for en mor på kontanthjælp med to børn?
Selvfølgelig skal man have svar i Folketinget, når man stiller spørgsmål. Men nu står der en socialdemokrat på talerstolen, en socialdemokrat, som har valgt at gå herop under andenbehandlingen af det her lovforslag, og så spørger jeg om noget, og det må man da kunne svare på. Er 17.400 kr. et acceptabelt niveau? Det er et super enkelt spørgsmål. Jeg svarede på ordførerens spørgsmål, og nu kan ordføreren så passende svare på det her spørgsmål.
Nu stiller jeg så spørgsmålet igen, og det må den her socialdemokrat jo så kunne svare på, når det nu er ordføreren, vi har på talerstolen: Synes ordføreren, at det er et acceptabelt niveau, når man har 17.400 kr. udbetalt som enlig på kontanthjælp med to børn?
Det gør jeg utrolig tit. Men nu vil jeg gerne have lidt substans ind i den her debat. Der er masser af ord. Det her drejer sig jo om et niveau for en kontanthjælp – det er jo det, der er substansen i den her debat: Hvad skal niveauet være? Og de 17.400 kr., jeg nævner her, er ikke et enkelteksempel; det er det, som er niveauet, hvis man er en enlig mor på kontanthjælp med to børn.
Så vil jeg bare gerne have ordføreren til at svare på: Er 17.400 kr. et acceptabelt niveau? Nu må ordføreren gerne svare, for nu er vi inde på, hvad det handler om, nemlig hvad niveauet for kontanthjælp skal være. Er 17.400 kr. acceptabelt?
Jeg har ikke andet ønske, end at der kommer saglighed ind i den her debat, for det er saglighed i den her debat, der har manglet i årtier. Det skema, jeg har lagt op, er fra Beskæftigelsesministeriet. Jeg tror endda, at det blev lagt ud, i forbindelse med at aftalen blev indgået. Det, det viser, er, at en enlig mor på kontanthjælp i dag har 20.300 kr. udbetalt. Det er rigtigt, at det er den disponible indkomst. Det er det, der er til at leje en bolig for, købe mad for, og hvad der nu er. Efter at vi indfører det her loft, vil hun have 17.400 kr. Hvis du sammenligner det med det, som en enlig mor med to børn, som arbejder til den aftaltebestemte mindsteløn i Danmark, får, så har en sådan mor 21.800 kr. Det er, når der er blevet trukket fra og lagt til – arbejdsmarkedsbidrag, nedsættelse af børneydelse, og hvad der nu kommer. Det er det, der er tilbage, og det er det, folk i den virkelige verden lever af. Der er forskellen altså i dag 1.500 kr. for 37 timers arbejde. Man får 1.500 kr. ud af at arbejde 37 timer i et lavtlønsjob. Det er virkeligheden i dag.
Hvilke lønninger fagbevægelsen og arbejdsgiverne bliver enige om, vil jeg ikke blande mig i. Jeg konstaterer bare, at den her mor med to børn og i et lavtlønsjob, som i dag har de her 21.800 kr., altså har en indkomst, som den danske fagbevægelse har sagt o.k. til. Der er det så bare, at jeg synes, det er fuldstændig urimeligt, at vi herinde siger: Det kan da godt være, at I aftalte jer frem til en løn; vi er da ligeglade; du kan få stort set det samme, hvis du er på kontanthjælp. Det skader børnene i sidste ende, for det fastholder familier i kontanthjælpssystemet, og vi ved, at der er en social arv i det. Hellere en lavere ydelse, som man er på i kortere tid, og så ud og få en højere indkomst – især på den lange bane.
Jeg skal starte med at sige, at vi godt kan støtte det her lovforslag. Det er et lovforslag, som vi anser for et afbureaukratiseringsforslag, som altså giver mulighed for; at man kan rette fokus mod dem, som har et reelt behov for hjælp, så dem, som virkelig har brug for en førtidspension, kan få den hurtigt og ubureaukratisk; og at man også kan få afvist nogle af de ansøgninger, som er ubegrundede. Det er et godt lovforslag, og vi kan støtte det.
Når hr. Finn Sørensen står på talerstolen og siger, at der bliver manipuleret, og at der skal mere substans ind i debatten, så må jeg bare sige, at det er hr. Finn Sørensen, der har brug for at få noget substans ind i den her debat.
De rådighedsbeløb, som blev nævnt i morges, er rigtige. Det er sådan, at når det her loft er indført, vil en kontanthjælpsmodtager med to børn før boligudgifter have 17.400 kr. til rådighed. I dag har vedkommende 20.300 kr. til rådighed. Der er selvfølgelig tale om gennemsnitsberegninger, men sådan er det ude i den virkelige verden.
I går var jeg ude i den virkelige verden. Jeg besøgte en kontanthjælpsmodtager med to børn. Hun fik 19.400 kr. udbetalt, hun viste mig selv sit budget. Så lad være med at påstå, at vi manipulerer. Vi har bare styr på tallene, og det har I ikke i Enhedslisten.
Jeg er fuldstændig enig i de tal. Der blev sagt helt klart i morges – jeg var den første, der tog ordet om det – at de 17.400 kr. var før boligudgifter. Jeg synes, at det er det bedste tal at bruge. Det er det bedste tal for, at vi ligesom får et indtryk af, hvad man rent faktisk får udbetalt. Det er jo det, som virkelige mennesker i den virkelige verden lever af. Det er det beløb, de får udbetalt efter skat, efter modregning i alle mulige ydelser, som man får. Hvad er der så, hvad går der så ind på kontoen?
Så kan man sidde billigt eller sidde dyrt i det, men det er det, der er at gøre godt med. Det synes jeg er det bedste tal at bruge.
Når man hører debatten, får man indtryk af, at Socialdemokraterne interesserer sig mere for Dansk Folkeparti end for de her mennesker, vi snakker om. Jeg vil gerne bede ordføreren svare på det her, for det må en arbejdsmarkedsordfører kunne svare på: Mener ordføreren, at der skal være en forskel på den indtægt, man kan få til de lønninger, som arbejdsmarkedets parter har aftalt, og det beløb, man kan få fra det offentlige system? Hvis nej, hvorfor ikke? Hvis ja, hvor stor skal den forskel så være, og hvordan vil Socialdemokratiet opnå den forskel?
Hvad er det så i kroner og øre? Altså, som det er nu, er det jo sådan, at en enlig mor på kontanthjælp med to børn har 1.500 kr. mere til rådighed. Men er det nok med en forskel på 2.000 kr. om måneden for et lavtlønsjob med 37 timers arbejdsuge? Er det nok at få 2.000 kr. ud af at arbejde i et lavtlønsjob hver eneste måned?
Tusind tak for det. Tak til Enhedslisten for at rejse den her debat endnu en gang. Det må efterhånden være et af de mest gennemdiskuterede lovforslag i Folketinget – i hvert fald i lang tid.
Jeg synes, den her debat er præget af, at man ikke rigtig har blik for det store billede, nemlig det, at Danmark er enormt udfordret. Vi har udsigt til meget lav økonomisk vækst, og hele fundamentet for vores velstand, hele fundamentet for, at vi kan have et højt sikkerhedsniveau i Danmark, er jo, at vi er et økonomisk rigt land. Vi har haft meget lav økonomisk vækst gennem de sidste 20 år – den fjerdelaveste økonomiske vækst i OECD – og derfor er det her lovforslag ét blandt forhåbentlig rigtig, rigtig mange lovforslag, som kan medvirke til, at Danmark også i fremtiden er et rigt land.
Danmark er ikke blevet et rigt land på at have høje overførsler og mange på overførsel. Vi har brugt en stor del af vores velstand på at betale meget høje overførsler. Det har vi gjort med de allerbedste intentioner – intentioner om, at ingen mennesker, selv i den korteste periode af deres liv, må lide store økonomiske afsavn. Men det er jo ikke gratis, for det, som vi har fået, er også en model, hvor rigtig, rigtig mange danskere og også indvandrere fra tredjelande har ekstremt svært ved at komme ind på det danske arbejdsmarked og blive selvforsørgende. Og det synes jeg egentlig er et udtryk for, at den model, vi har, også er socialt barsk. Jeg synes ikke, det er specielt sympatisk, at det, der er tilbuddet til mennesker, bare er en stor check. Der må være en balance mellem på den ene side et sikkerhedsnet og på den anden side, at der er nogle incitamenter til at være i beskæftigelse.
Altså, det kan ikke være sådan, at vi den ene dag hylder den danske arbejdsmarkedsmodel og siger, at løn- og arbejdsforhold er noget, der aftales mellem arbejdsmarkedets parter, og så den næste dag siger, at det da godt kan være, at man har aftalt en løn, men at man kan få lige så meget på kontanthjælp. Det er simpelt hen ikke fornuftigt.
Et blik ud i samfundet illustrerer jo også, at den model, vi har, ikke er holdbar. Den skaber ikke længere den velstand, som er en forudsætning for, at vi selv, vores børn kan få den levestandard, som borgere i andre lande vil få, borgere, som bor i lande, hvor der er blevet lavet reformer af deres kontanthjælpssystemer, af deres førtidspensionssystemer, af deres dagpengesystemer osv.
Ingen påstår, at det her kontanthjælpsloft løser alle de problemer – det gør det ikke. Det er et lille bidrag, men det skal gerne være ét bidrag ud af mange bidrag, der kan være med til at skabe en bedre balance mellem det at have et sikkerhedsnet, som holder hånden under folk, men samtidig også at sørge for, at det ikke bliver et net, der fanger folk ind, som ellers ville have været i beskæftigelse med de muligheder det nu engang giver på det dynamiske arbejdsmarked, som vi har i Danmark, hvor folk jo rigtigt nok stiger meget, meget hurtigt i løn, når de først kommer ind.
Så det er sådan, vi ser det her lovforslag, altså som et fornuftigt skridt i den rigtige retning – en lille justering af kontanthjælpen og forhåbentlig, hvis det står til os, blot én blandt mange reformer, der skal sørge for, at Danmark igen bliver et højvækstland. Tak.
Jeg synes jo, at udgangspunktet for at indrette et overførselsindkomstsystem i hvert fald som minimum burde være sådan, at man tog afsæt i de lønninger, der ligesom er aftalt på arbejdsmarkedet. Når man også har forskellige ydelser at tage hensyn til som f.eks., at det skal kunne betale sig at melde sig ind i en a-kasse – det kan det jo ikke for rigtig mange på kontanthjælp, fordi den ydelse, de får på kontanthjælp, er lige så høj som den, de vil få ved at være på dagpenge – synes jeg, at man bør tage udgangspunkt i den viden, vi har, om, hvad der ligesom påvirker beskæftigelsen. Og ved at kigge på de grupper i samfundet, som har en høj kompensationsgrad, altså de grupper, som får lidt ud af at arbejde, og som har en kompensationsgrad på over 80 pct., kan vi bare konstatere, at beskæftigelsesgraden for den gruppe falder markant.
Derfor synes jeg, at et godt udgangspunkt burde være, at ingen overførselsindkomster burde have en kompensationsgrad på over 80 pct.
Nu kan man jo sætte konkrete kroner og øre på, men mit udgangspunkt og det, der er vigtigt, er, at der er et samspil mellem de forskellige familietyper, der er, og hvilken gevinst de får ud af at være i arbejde. Så jeg synes, at man på kontanthjælp ikke skulle have mere end 70 pct. af det, man ville kunne få, hvis man var i arbejde, og hvis man var på dagpenge, så ikke mere end 80 pct. For lige så snart man kommer over 80 pct., kan vi bare se, at beskæftigelsesgraden falder. Det synes jeg ville være et godt udgangspunkt for indretningen af et overførselsindkomstsystem.
Jeg har det altid sådan, at når man åbner op med et spørgsmål, man så siger at man ikke vil have besvaret, så kan jeg næsten ikke lade være med at besvare det. Det er fuldstændig korrekt, at Danmark er et af de bedste steder i verden at drive virksomhed. Vi har en relativt god erhvervsregulering, og det er også derfor, vi er et rigt land. Det er jo det, der er vigtigt at holde fast i. Vi er faktisk en åben og fri økonomi, og det er det, der er kilden til vores velstand. Det, der trækker ned i Danmark, er, at vi har så stor en andel af befolkningen, som ikke er i arbejde. Det trækker ned, og det trækker altså så meget ned, at den gode erhvervsregulering, vi har, altså ikke kan kompensere for det, så vi stadig væk står til at have en meget lav vækst ude i fremtiden.
Men det gør vi da bestemt også. Vi har i Liberal Alliance fremlagt en plan, der vil øge beskæftigelsen med 124.000 personer. Det er jo sådan, at når man diskuterer med Enhedslisten, som jeg fuldstændig anerkender udgøres af meget velformulerede mennesker, er det, de siger, bare ofte virkelig, virkelig noget sludder. Altså, hvis I sagde det til en eksamen i samfundsfag i gymnasiet, ville I dumpe. I får det jo til at lyde, som om der er et bestemt antal job i en økonomi. Hvor er arbejdet? spørger I. Det her er jo ikke en af de reformer, der skaber arbejdspladser nu og her. Det her er en reform, der øger beskæftigelsen på sigt, sådan at der til enhver tid, uanset om det går op eller ned i økonomien, er flere danskere, der er i arbejde. Det er en strukturreform. Og den slags reformer er sådan set de vigtigste. Det er sådan set dem, der gør, at vi over tid – også ud over næste valgperiode – kan have et samfund, hvor velstanden stiger, hvilket igen er forudsætningen for, at man kan passe på dem, som har brug for det.
Jeg ved ikke, hvad det er for nogle økonomer, man har spurgt om Enhedslistens økonomiske politik. Man har jo prøvet at gennemregne den i Finansministeriet, og det kunne man ikke. Det var simpelt hen umuligt. Det er en politik, der ikke hænger sammen, og derfor bliver den heller ikke ført nogen steder i verden, og de steder, hvor den er blevet ført, er det ikke gået godt. Det kan være, at spørgeren kan komme med et godt eksempel på, hvor Enhedslistens politik har ført til velstand. Jeg kan ikke. Nu misser jeg det sidste spørgsmål.
Det er igen sådan et eksempel på en helt utrolig forsimpling af, hvordan en økonomi fungerer. Der er jo ikke nogen her, der påstår, at en sænkelse af topskatten eller en kontanthjælpsreform vil betyde, at vi får vækstrater på 3-4 pct., men isoleret set er det noget, der trækker i den rigtige retning. Der er jo masser af ting, der spiller ind på, at der er en høj økonomisk vækst. Da vi havde en høj økonomisk vækst i 1960'erne, var det jo netop et udtryk for, at der bl.a. – blandt mange ting – kom en kæmpe øgning i udbuddet af arbejdskraft. Det var en kæmpestor og langt højere øgning end nogen af de reformer, der er gennemført igennem de sidste mange år, har givet. Blev alle de mennesker, der kom ud på arbejdsmarkedet, arbejdsløse? Nej, det gjorde de ikke. Siden da, da man førte meget af den politik, som Enhedslisten står for, gik det gruelig galt, og man måtte til sidst erkende, at det ikke var holdbart, medmindre man ville lade landet gå bankerot eller forgælde fremtidige generationer. Det var Socialdemokratiet alligevel også til sidst for kloge til.
Jeg vil bare gerne lige bede ordføreren om at bekræfte, at den fattigdomsdefinition, som den tidligere regering anvendte, indebærer, at hvis alle danskere fik fordoblet deres indkomst i morgen – de kunne købe dobbelt så mange varer, som de kunne i går – så ville vi med den definition have lige mange fattige.
Men hvor meget mening giver det at identificere et problem, fattigdom, og sige, at det skal man til livs, og så lave en fattigdomsdefinition, der gør, at man aldrig kan komme det til livs? Altså, det er jo absurd. Det er jo fuldstændig absurd at sige, at man har et stort problem, og at man er nødt til at måle, hvor stort det er, og at man så laver en definition, der gør, at om vi så alle sammen blev hundrede gange rigere og alle sammen kunne køre rundt i Bentleyer – de rigeste kunne så have ti, og de fattigste kunne have én – så ville I gå og sige: Der er mange fattige i Danmark, og det er et stort problem. Det er det, den definition indebærer. Er det – for at være helt ærlig – ikke lidt gak?
Tusind tak for det.
De foregående ordførere har gennemgået indholdet, men kort fortalt er det jo, at Arbejdsskadestyrelsen omdannes til Arbejdsmarkedets Erhvervssikring som en selvejende institution, og at sagsbehandlingen af konkrete sager samt administration overgår til ATP.
Vi kan godt støtte det her lovforslag. Der er brug for, at der sker noget på det område. Vi kan høre på ordførerne her, at det er der sådan set bred enighed om. Der er alt for lange ventetider i Arbejdsskadestyrelsen i dag, og jeg er helt enig med hr. Christian Juhl i, at det er et problem i sig selv i den forstand, at det sådan set er med til at gøre folk mere syge og få folk længere væk fra arbejdsmarkedet. Derfor er der også nødt til at ske noget på det her område.
For os handler det ikke så meget om, at man udflytter Arbejdsskadestyrelsen og laver den til Arbejdsmarkedets Erhvervssikring, det handler sådan set om, at der skal ske noget på det her område. Vi tror, at det her kan være med til at bidrage positivt til, at man får ventetiderne ned. ATP er dygtige, de har en digitalisering af deres arbejde, som vi tror kan komme til stor gavn også på det her område, og derfor kan vi støtte lovforslaget. Tak.
For det første vil jeg sige, at jeg også har læst høringssvarene. Jeg tog derfor også kontakt til nogle af organisationerne, og jeg må sige, at i min mundtlige kontakt fornemmede jeg ikke den samme skepsis, som jeg også har læst ud af høringssvarene.
Så er det jo fuldstændig korrekt, som ordføreren påpeger, at der har været problemer med edb-systemerne i Arbejdsskadestyrelsen. Og der er det jo så at ATP kommer til at overtage ansvaret.
Mig bekendt har de ikke haft de problemer. De er meget professionelle på det område, og derfor tror jeg, at de vil kunne løse nogle af de her opgaver hurtigere til gavn for borgerne og i sidste ende til gavn for hele samfundet.
Jeg vil så også sige, at det her jo kræver en opfølgning, altså en reform af hele arbejdsskadesystemet, hvilket jeg sådan set betragter det her som en forudsætning for også at kunne komme i gang med.
For mit håb med det er, at det vil være til gavn for hele samfundet og selvfølgelig til gavn for de enkelte borgere, som er i systemet, hvis vi kan få ventetiden ned og dermed forhåbentlig mange tilbage på arbejdsmarkedet hurtigere.
 
Når man laver ændringer, er der en omstillingsfase. Det kommer man ikke uden om. Det, der jo altid er håbet, er, at gevinsterne på sigt opvejer de omkostninger, som er i starten, når man laver noget om. Hvis man ikke tør have nogle omkostninger i starten, kan man ikke ændre ting til det bedre på den lange bane.
Det er en vigtig opgave for os herinde nogle gange også at vise noget politisk mod og lave om på nogle ting, vel vidende at der kan være nogle indkøringsvanskeligheder, men at vi forventer en gevinst på den lange bane. Og det er det, som jeg ser det her som et udtryk for.
Så deler jeg i øvrigt ikke ordførerens præmis om, at man kan betragte Arbejdsskadestyrelsen som en virksomhed i den forstand. Det er jo et spørgsmål om, at de varetager nogle opgaver, og hvis man vurderer, at de ikke varetager de opgaver ordentligt, og det ikke fungerer godt nok, så må man jo lave det om på et tidspunkt. Og det gør man her.
Tak for det. Jeg vil heller ikke gennemgå lovforslaget. Det er allerede blevet gjort af tidligere ordførere.
Vi er forholdsvis positive over for dette lovforslag. Vi har de samme betænkeligheder, som hr. Hans Kristian Skibby også havde, i forhold til de her bugserrederier og de omkostninger, de rent forsikringsmæssigt kan blive påført. Det håber vi er noget, regeringen vil tage op under udvalgsbehandlingen, og det er nok også en forudsætning for, at vi kan støtte lovforlaget. Tak.
Tusind tak for det. Når ordføreren roser beskæftigelseseffekterne af den tidligere regerings kontanthjælpsreform, burde han måske lige huske at nævne, at ifølge regeringen selv var det, der faktisk gav den helt store beskæftigelseseffekt, at man med den daværende kontanthjælpsreform nedsatte ydelserne. Det er ikke det indtryk, ordføreren giver, og det synes jeg er beklageligt.
Så vil jeg gerne spørge ordføreren om noget. Når det her loft over kontanthjælpen er indført, vil det betyde, at en enlig mor med to børn før husleje, men efter skat, vil have 17.400 kr. at leve for. Jeg siger ikke, at det er nogen dans på roser, men med 17.400 kr. kan man betale sin husleje, og man kan også forsørge sin familie.
Er det ikke et meget anstændigt beløb?
Jeg tror, vi har læst noget forskelligt ud af den rapport fra SFI. For der blev det faktisk slået fast, at når man sammenlignede f.eks. integrationen i Danmark, Norge og Sverige og så på de forskelle, der var, så kunne det konstateres, at Danmark faktisk klarede sig lidt bedre end de andre lande, og den konklusion, man fandt frem til, var, at der rent faktisk var blevet indført reducerede ydelser.
Men jeg vil egentlig gerne bede ordføreren om at forholde sig til det, jeg spurgte om, altså: Er det rimeligt, at man får 17.400 kr. at leve for, når man er på kontanthjælp i Danmark? Det er jo det, det handler om. Det er jo kroner og øre og ikke alt muligt andet. Er det ikke en meget rimelig ydelse at modtage?
Tusind tak for det. Med det her lovforslag genindfører vi kontanthjælpsloftet og 225-timersreglen, og vi reducerer retten til ferie for kontanthjælpsmodtagere fra 5 til 4 uger. Loftet sætter altså en grænse for, hvor meget man samlet set kan modtage i kontanthjælp, særlig støtte og boligstøtte. Det er et yderst fornuftigt forslag.
20 pct. af befolkningen i Danmark er på overførselsindkomst. Det er en langt større andel end i andre højtudviklede velfærdssamfund, en langt større andel end det, vi ser i vores nabolande. Vi har samtidig også en kontanthjælp, som er langt højere end den, vi ser i vores nabolande. Rockwool Fonden har tidligere beregnet, at kontanthjælpen i Danmark ligger 40-60 pct. over niveauet i vores nabolande – og det er altså vel at mærke, når man korrigerer for forskelle i priser. Kontanthjælpen vil også fremadrettet være højere i Danmark, end den er i vores nabolande.
Jeg synes, der er flere gode grunde til, at man nu får sat et loft over de her ydelser. For det første er det efter vores opfattelse et udtryk for, at man rent faktisk udviser respekt for de lønaftaler, som bliver indgået af arbejdsmarkedets parter. Det kan jo ikke være sådan, at arbejdsmarkedets parter siger, at nu aftaler vi en løn – en mindsteløn – og så siger vi herinde: Det kan da godt være, at vi har aftalt en mindsteløn, men vi synes, at man skal kunne få lige så meget i kontanthjælp, som man kan få ved at tage et job til en løn, som den danske fagbevægelse har sagt god for. Det hænger simpelt hen ikke sammen.
Derfor er der også rådighedsproblemer i det danske kontanthjælpssystem. Når man spørger kontanthjælpsmodtagerne selv, er det en fjerdedel – 25 pct. – der siger, og det er vel at mærke de jobparate kontanthjælpsmodtagere, at nej, de står ikke til rådighed for arbejdsmarkedet, selv om det er en forudsætning for, at man kan modtage kontanthjælp. Så man kan tale om rådighedsregler og om, at man ikke kan få kontanthjælp, hvis man ikke vil tage et arbejde – man skal tage et arbejde, ellers kan man ikke få kontanthjælp – fra nu af og i al evighed. Men det, der virker, er, at der er nogle grundlæggende økonomiske incitamenter til at tage et arbejde. Sådan skal det selvfølgelig være. Det skal selvfølgelig være sådan, at der er en forskel på at være i arbejde og være på kontanthjælp.
Der må jeg bare sige, at der også fremadrettet med det her loft vil være problemer i kontanthjælpssystemet. Det vil stadig væk være sådan, at for nogle familietyper på kontanthjælp – specielt forsørgere – vil det, man kalder nettokompensationsgraden i forhold til at være på kontanthjælp være helt oppe på 92 pct. Der vil stadig væk være en lille forskel. Det synes vi at man skulle have adresseret i den her aftale. Vi havde gerne set, man var gået lidt længere, men vi er dog tilfredse med, at vi faktisk fik landet en aftale, der blev mere ambitiøs end det, regeringen selv havde lagt op til.
For det, man gør her, er jo, at man tager udgangspunkt i mindstelønningerne, og så siger man, at folk på kontanthjælp som udgangspunkt ikke bør kunne få mere end 80 pct. af det, som de kan få, hvis de tager et arbejde til en løn, som fagbevægelsen i Danmark og arbejdsgiverne – arbejdsmarkedets parter – har sagt god for. Regeringen havde valgt at tage udgangspunkt i en løn på 18.500 kr. Vi fik faktisk gennemført, at det blev 17.700 kr., ligesom det er i dagpengesystemet, så der blev skabt en parallelitet mellem de to systemer. Det synes vi er fornuftigt, og det er et resultat, som vi er godt tilfredse med. Med den her aftale tager man altså skridt i den rigtige retning, i forhold til det skal kunne betale sig at tage et arbejde, at der selvfølgelig skal være en forskel på, om man er på kontanthjælp, eller man arbejder i et lavtlønsjob.
Så vil jeg afslutningsvis sige, inden det lander i spørgsmål om, hvor frygteligt det her er, at når man tager udgangspunkt i, hvad man rent faktisk har at leve for på kontanthjælp, vil det være sådan, at den her enlige mor med to børn på kontanthjælp, efter at husleje, skat, varme, el og daginstitution er betalt, vil have 10.200 kr. at leve for om måneden. Det kan man godt leve for, og det kan vi godt være bekendt. Tak.
Lønnen i Danmark aftales som bekendt af arbejdsmarkedets parter, og hvis man f.eks. kan få 3F med på en lønnedgang, vil lønnen jo gå ned. Det ved jeg så ikke om er realistisk. Men jeg vil gerne indrømme, at jeg synes, det ville være godt, hvis det var sådan, at der kom et ekstra løntrin i Danmark, for sandheden er jo, at overførselsindkomsternes niveau i Danmark afholder mange fra at kunne deltage på arbejdsmarkedet, for man skal være enormt produktiv i Danmark. Ens arbejdskraft skal være mindst 110 kr. værd, for at man kan komme ind på arbejdsmarkedet. Og kan man ikke det, bliver man afskåret fra at deltage på arbejdsmarkedet. Derfor synes jeg sådan set, at den model, vi har i Danmark, social set er en barsk model. Derfor så jeg gerne, at der kom et ekstra løntrin.
Det er jo ikke et udtryk for, at dem, der allerede er på arbejdsmarkedet, går ned i løn. Det er et udtryk for, at der er nogle, der nu får muligheden for at komme ind på arbejdsmarkedet, og det synes jeg faktisk vil være rigtig, rigtig godt og stærkt tiltrængt.
Nej, sådan mener jeg ikke det er. Jeg tror, der i Folketinget er bred enighed om, at vi skal have et sikkerhedsnet i Danmark. Men det sikkerhedsnet skal jo ikke være af en sådan karakter, at det afholder mennesker fra at være med, og som, hvis de havde været født i alle mulige andre højtudviklede velfærdssamfund, rent faktisk havde deltaget på arbejdsmarkedet; så havde de fået foden inden for. Og på et dynamisk arbejdsmarked som det danske er det vigtigt, at man kan få foden inden for, for så kan man rent faktisk flytte sig. Men i Danmark er der rigtig mange mennesker, der bliver fastlåst i systemet, og det synes jeg sådan set ikke vi kan være bekendt. Derfor synes jeg ikke, at det system, vi har nu, er et udtryk for, at der er en balance mellem et sikkerhedsnet, og at det også skal kunne betale sig og svare sig at være på arbejdsmarkedet.
Jeg køber ikke præmissen. Det gør jeg ikke, fordi at lave den koalition, at den lavere kontanthjælp automatisk skulle føre til flere hjemløse, er efter min bedste overbevisning ikke rigtig. Et eksempel: For et par år siden var hele Beskæftigelsesudvalget på New Zealand. De har lavere ydelser på New Zealand, men de har også færre hjemløse. Så det er et eksempel på, at der er masser af andre parametre, der spiller ind i forhold til bekæmpelse af hjemløshed. Jeg mener, at det er en dårlig idé i at bekæmpe hjemløshed ved at have meget, meget høje ydelser, der så er med til at fastholde langt flere mennesker uden for arbejdsmarkedet med alt, hvad det indebærer af negative sociale konsekvenser – også for børnene.
Jeg mener, at det er en helt forkert præmis at gå ind for. Det, der er vigtigt, efter vores opfattelse, for at bekæmpe hjemløshed, er jo, at man ude i kommunerne f.eks. bliver langt bedre til at fokusere ressourcerne mod dem, som har andre problemer, end at de bare mangler et arbejde. De har redskaber derude, hvor de f.eks. kan sikre sig, at huslejen bliver betalt før andre ting, og det kan forhindre hjemløshed. Sådan nogle redskaber bør man i langt højere grad tage i anvendelse ude i kommunerne.
Jeg vil først sige til spørgsmålet om, hvorvidt de lande med høje ydelser også har den laveste arbejdsløshed, at det helt kommer an på, hvordan man ser på det. Som jeg sagde tidligere, er 20 pct. af befolkningen i Danmark på overførselsindkomst. Der er jo en stor andel af dem, der slet ikke tæller med i arbejdsløshedsstatistikkerne, fordi de ikke skal stå til rådighed for arbejdsmarkedet. Det er en langt højere andel end i andre lande. Og det er en del af det, for sagen er den, at havde en del af de her borgere været født i andre højtudviklede velfærdssamfund, havde de været en del af arbejdsmarkedet; så havde de ikke været på overførselsindkomst.
Så det her er ikke noget lille problem. Vi bruger en langt større andel af vores velstand på at udbetale overførsler, end man gør i andre lande. Er det så et udtryk for, at hr. Pelle Dragsted mener, at danskerne er mere syge og mindre i stand til at arbejde, og at det danske arbejdsmarked er mere råt end arbejdsmarkedet i f.eks. Tyskland? Det tror jeg faktisk ikke hr. Pelle Dragsted mener.
Der er mange måske'er her. Og jeg vil da godt være ærlig og sige, at jeg ikke synes, det er nogen menneskeret f.eks. at bo til en høj husleje inde i København, når man er på kontanthjælp. Jeg har besøgt kontanthjælpsmodtagere, der bor inde i København til en høj husleje, og det synes jeg ikke nødvendigvis er rimeligt at man gør.
Det kan godt være, at der er folk på kontanthjælp, der må flytte til en billigere lejlighed. Det synes jeg sådan set er meget rimeligt; der er mange andre mennesker, der prøver det at måtte sætte tæring efter næring. Og i betragtning af at vi fortsat vil have verdens formentlig højeste kontanthjælp, synes jeg, det er en rimelig prioritering.
Det er fuldstændig rigtigt, at der er den mekanik, at overførslerne lægger en bund for lønningerne. Og derfor er det også rigtigt, at man godt kunne forestille sig – hvis arbejdsmarkedets parter, som jo aftaler lønnen, kunne blive enige om det – at mindstelønningerne så faldt.
Det er jo bare vigtigt at forholde sig til, at det ikke er et udtryk for, at alle andre på alle mulige andre områder, hvor man aftaler løn, vil gå ned i løn. Det er jo et udtryk for, at der kommer et ekstra løntrin, og der forstår jeg simpelt hen ikke venstrefløjen. Jeg forstår simpelt hen ikke, at man kan acceptere, at så stor en andel af befolkningen slet ikke har noget forhold til arbejdsmarkedet og står udenfor. Jeg troede faktisk, det var vigtigt for en ægte socialist, at arbejderne havde et forhold til produktionsmidlerne. Der har vi da fejlet i Danmark, fordi så mange mennesker ikke har det.
Så for mig – sådan som jeg ser det – vil det kun være positivt, hvis nogle af dem, der i dag passivt modtager en ydelse, verdens højeste kontanthjælp, byttede den indkomst ud med et arbejde og fik foden indenfor på arbejdsmarkedet, fik de der kollegaer, kom med til den der julefrokost, kom ind i det der sociale fællesskab, som en arbejdsplads også er – fik foden indenfor i stedet for at blive lukket ude.
Ja, det udsagn er jeg sådan set enig i, fordi det jo stadig vil være sådan, at der for nogle familietyper i kontanthjælpssystemet vil være en lille forskel på at være kommet i arbejde. Der vil være det, man kalder en nettokompensation på 92 pct. Og det er for højt, fordi vi ved, at har man så høj en nettokompensationsgrad, er der en betragtelig lavere beskæftigelsesgrad.
Så vil jeg gerne sige til det der med lønningerne, at det jo ikke er et udtryk for, at alle andre bliver fattigere eller skal have en lavere løn. Lønnen har en meget tæt sammenhæng med produktiviteten i forskellige brancher. Så hvis Enhedslisten prøver at tegne et billede af, at sænker man kontanthjælpen f.eks., får alle lønmodtagere en lavere løn, så er det absolut noget sludder.
Jeg er da glad for, at jeg kan korrekse ordføreren. Man har ikke taget udgangspunkt i en husleje på 2.800 kr. Når det handler om de her familietyper, altså forsørgere, tager man, så vidt jeg husker, udgangspunkt i en husleje på 6.200 kr. eller noget i den dur. Så det er ikke en husleje på 2.800 kr. Jeg tror, at det er for enlige kontanthjælpsmodtagere uden børn, at man tager udgangspunkt i en sådan husleje, og de der huslejer, man tager udgangspunkt i, er jo ikke noget, man har grebet ud af den blå luft. Det er jo, fordi man sidder og kigger ud i virkeligheden og samler informationer om, hvad huslejeniveauet rent faktisk er i Danmark, og hvad det er muligt at finde en lejelejlighed til. Og så tager man udgangspunkt i det.
For det første vil jeg gerne sige, at jeg er sikker på, at beskæftigelseseffekten bliver større end 700. Den tidligere regering – da den afskaffede kontanthjælpsloftet – regnede med, at det mindskede beskæftigelsen med mellem 2.500 og 3.000. Jeg tror, at det er et meget, meget konservativt skøn, og jeg tror heller ikke på, at der er 14.000, der kommer til at stå uden bolig. Jeg sagde ærligt, at det godt kan være, at der er nogle, der må finde en billigere bolig, og jeg synes sådan set også, at det er helt fair, at man gør det, i betragtning af at vi stadig væk vil have formentlig verdens højeste kontanthjælp.
Jeg skal bare høre, om Alternativet mener, at niveauet for sociale ydelser overhovedet har nogen betydning for, om folk vil arbejde. Har det nogen betydning for beskæftigelsen, eller er det kun alle de andre ting – socialt samvær og noget at stå op til osv. – der spiller ind?
Jamen så er vi jo kommet lidt ad vejen. Alternativet erkender altså, at niveauet for sociale ydelser har en betydning. Altså, hvis vi herinde besluttede, at man skulle kunne få 500.000 kr. om året i kontanthjælp, så ville der nok være færre, der ville arbejde for 250.000 kr. om året. Det er jo godt, at vi er nået så langt.
Det er jo bare et af de parametre, vi kan justere på herinde. Det er svært for os at justere på nogle af de andre parametre, men vi har ligesom kontrol over, hvad man får i sociale ydelser. Og er det derfor ikke også nødvendigt og godt, at man ligesom siger: Jamen man skal ikke kunne få det samme, som man skal kunne få, når man går på arbejde?
Tak for det. I Liberal Alliance anerkender vi, at der kan være fornuft i at udvide ordningen med alkolåse for spritbilister. Vi finder det vigtigt, at der bliver denne sanktionsmulighed, og at der ikke alene er tale om en frivillig ordning. Det er et forholdsvis lille antal bilister, det drejer sig om, og heldigvis for det. Og mon ikke det i visse tilfælde kan være at betragte som hjælp til selvhjælp, at man i 2 år ud over frakendelsestiden af kørekortet skal yde denne ekstra indsats, for at bilen kan køre? Det er vi overbevist om at også medtrafikanterne vil påskønne, så vi imødeser, at der eventuelt kan landes en beretning med det sigte at finde en passende løsning. Tak.
Tak. Beslutningsforslaget her fra Dansk Folkeparti har en god pointe. Der kan godt argumenteres for, at disse regler om studenterkørsel bør gælde for en bredere kreds. Omvendt bør det også være sådan, at der skal mere til end et truckkort på en erhvervsskole, før man får tilladelse til den form for frikørsel. Selv med en 2-årsgrænse ser det ud til at vi vil operere med ikke mindre end 114 ungdomsuddannelser og dermed også en række uddannelser, hvor man afslutter om vinteren, når det er koldt og føret er dårligt.
I Liberal Alliance mener vi, at det er vigtigt, at alle disse unge skal kunne stå på et åbent lad, mere eller mindre ædru, med 80-100 km/t., og vi vil derfor anbefale, at hastigheden skal ned i nærheden af det, en knallert eller en traktor må køre, altså 30-40 km/t. Kan dette lade sig gøre, vil vi umiddelbart se positivt på sådan en ændring af bekendtgørelsen, som der er tale om her.
Jeg skal lige understrege, at man selvfølgelig ikke skal kunne stå på sådan et lad med 100 km/t. – jeg tror, jeg kom til at sige det modsatte. Tak.
De forrige ordførere har gennemgået lovforslagets indhold, og jeg vil gerne understrege, at det her ikke er et lovforslag, vi er vildt begejstrede for – altså for det, at man siger til nogle virksomheder, at de skal tilbyde nogle kunder et bestemt produkt. Derfor meddelte vi også erhvervsministeren, at en forudsætning for, at vi kunne støtte det her lovforslag, i hvert fald var, at bankerne selvfølgelig kan få deres udgifter dækket, når vi herindefra pålægger dem at tilbyde forbrugerne en bestemt konto.
Det imødekom erhvervsministeren, og det er jo lidt svært for os at stemme nej, når nu vi bliver imødekommet med hensyn til et specifikt ønske, vi har haft i forbindelse med det her lovforslag. Så vi har egentlig tænkt os at stemme ja, men det er under den klare forudsætning, at bankerne rent faktisk kan få deres udgifter dækket. Som jeg lige husker høringssvarene, var det sektorens egen forventning, at de samlede omkostninger ville beløbe sig til op imod 80 mio. kr. Det var det, man forventede, og det er jo et ganske stort beløb. Det er jo en omkostning, som skal dækkes på den ene eller på den anden måde, og derfor synes vi sådan set, at det er rimeligt, at omkostningen bliver dækket i forbindelse med den konkrete udgift forbundet med, at man skal tilbyde en betaling.
Men som sagt er det ikke et lovforslag, som på nogen måde har groet i vores have. Det her med at give folk sådan nogle rettigheder bryder vi os sådan set ikke om. Det må være sådan, at der er et marked, der bestemmer, hvad der er behov for, og når der er et behov, vil markedet også levere på det. Men som sagt et lidt lunkent ja herfra, under forudsætning af at sektoren altså kan få dækket de omkostninger, som vi her pålægger den. Tak.
Først vil jeg sige, at Pelle Dragsted helt tydeligt ikke kender vores holdninger til samfundet, når han er så fræk at påstå, at vi skulle sætte virksomheder over alt andet. Det gør vi på ingen som helst måde. Vi er et liberalt parti. Virksomheder er jo lavet af mennesker, startet af mennesker. Det er hr. Pelle Dragsted ikke så meget for, på trods af at han kan kigge ud i verden og se, at det er i de lande, hvor der er mulighed for, at mennesker kan starte virksomheder, at befolkningen har det klart bedst.
Der er nogle dilemmaer i det her, og det er det, jeg sådan set også prøver at anerkende. Der er nogle dilemmaer. Det er rigtigt, at det er svært at fungere i et samfund i dag, hvis man ikke har en konto. Vi har også lavet sådan noget som Nemkonto osv., så vi pålægger jo folk at have en konto. Der siger vi så at når man pålægger nogle private virksomheder, at de skal tilbyde konti, så synes vi sådan set også, at det er rimeligt, at de kan få de udgifter, der er dertil, dækket. Det synes vi er en ganske rimelig betragtning, og jeg vil gerne igen understrege, at en forudsætning for, at vi kan støtte det her lovforslag, da er, at i det her tilfælde kan nogle banker få dækket de omkostninger, som vi herindefra pålægger dem. Og jeg vil sige til Pelle Dragsted, at omkostningerne jo bliver dækket på den ene eller på den anden måde.
Jeg synes, at hr. Pelle Dragsteds kommentar viser en unuanceret tilgang og måske i virkeligheden, hvor lidt forståelse hr. Pelle Dragsted har for, hvordan sådan et marked virker. Hr. Pelle Dragsted siger, at man bare kan udbetale mindre udbytter. Vi herindefra og EU har jo pålagt bankerne nogle kapitalkrav. Det betyder, at de skal have noget kapital. Det har vi sagt at de skal have. Det vil sige, at der er nogle mennesker, der skal investere i bankerne, og det gør de altså ikke, hvis ikke de kan få nogle udbytter den anden vej. Sådan fungerer det nu engang. (Fjerde næstformand (Mette Bock): Jeg tror, vi er ved at sige, at tiden er gået). Det er i orden.
Vi kan i sagens natur have uenigheder om, hvad vi synes er rimeligt. En familie med to børn, som har opholdt sig i Danmark ½ år og er på integrationsydelse, vil efter husleje, skat, varme, el og daginstitution have 9.600 kr. til rådighed. Efter 2 år vil de have 11.600 kr., altså efter skat, husleje, varme, el og daginstitution.
Jeg ved ikke, om det er urimeligt. Men jeg kan garantere, at for rigtig, rigtig mange familier, der kommer fra Mellemøsten, vil det være en stigning i levestandard.
Man kan sikkert finde eksempler på nogle, hvor det vil være et fald, hvis man er højtuddannet osv. og ikke er kommet i arbejde efter så lang tid i Danmark – det må man håbe at man er, men det er en anden diskussion.
Men jeg synes faktisk, at de her beløb er ganske rimelige, i betragtning af at det er nogle mennesker, som ikke har været i Danmark før og ikke har været med til at betale ind over skatten.
Man kan jo altid vælge, hvem man vil lytte til i sådan en debat her, og der synes jeg nok at der er en tendens til, at man engang imellem er lidt selektiv.
Jeg forholder mig til det, som det kongelige danske integrationsministerium siger om, hvad det er for et rådighedsbeløb, man har.
Der har den familie, som ordføreren nævnte, altså et par med et barn, efter et halvt år et rådighedsbeløb på 8.800 kr. om måneden, og det er igen efter skat, husleje, varme, el og daginstitution, og der er forudsat huslejeudgifter på 6.000 kr.
Det undrer mig i hvert fald en lille smule, at Det Radikale Venstre vælger at lytte mere til nogle, der passer lidt bedre ind i deres, hvad skal man sige, retorik, end man lytter til ministerierne og de beregninger, de laver.
Det synes jeg nu er noget, Det Radikale Venstre gør i andre sammenhænge, men det vælger man så ikke at gøre her.
Vi hører jo ofte det her argument om, at man ikke har råd til at gå til fodbold eller børnefødselsdag. Det hører vi tit. Jeg vil bare høre, om ordføreren kender til nogen konkrete eksempler på, at danske familier ikke har været villige til at invitere flygtningebørn til børnefødselsdag.
Det er, som om der er sådan en tænkning, der går ud på, at der ikke foregår integration ude i samfundet. Altså, jeg har børn – jeg ved ikke, om ordføreren har børn – og jeg kender ikke nogen forældre, som ikke vil tage flygtningebørn med til en børnefødselsdag. Jeg kender det simpelt hen ikke.
Jeg kender heller ikke eksempler på fodboldklubber, som ikke vil være med til at integrere flygtningebørn i deres klubber, hvis de ikke skulle have råd til at betale et kontingent. Jeg kender det simpelt hen ikke.
Jeg kender tværtimod mange eksempler på det modsatte, så der er sådan en tænkning på venstrefløjen – som i øvrigt har fejlet katastrofalt igennem mange årtier, når det handler om integration – om, at der ikke foregår integration ude i civilsamfundet.
Men det kan jeg oplyse om at der gør. Danskere er ikke sådan nogle mennesker, der siger til børn: I må ikke komme i vores hjem, hvis I ikke har råd til en fødselsdagsgave.
Nu skal jeg fortælle, hvad jeg ved at unge indvandrere synes er pinligt – for jeg har snakket med mange af dem: De er dødtrætte af at have forældre, som har levet hele deres liv på overførselsindkomst. De har mistet respekten for dem i mange tilfælde. Jeg har været ude i Rødovre og tale med børn af indvandrere, hvis forældre har været på overførselsindkomst hele deres liv. Det synes de ikke bare er pinligt, det synes de er en katastrofe.
Og det, der i hvert fald ikke har afhjulpet det problem, er, at vi her i landet har udbetalt høje ydelser gennem mange årtier, og det har forhindret de her mennesker i at blive en del af arbejdsmarkedet. Vi har sat dem på førtidspension, og de har været på forskellige offentlige ydelser i mange år. Det har været en katastrofe, og den udvikling har venstrefløjen et kæmpestort ansvar for.
Det prøver man så at gøre noget ved her, og vi ved faktisk fra forskning, at det hjælper. Så kan vi diskutere effekten, men vi ved, at det hjælper.
En gang imellem bliver man præsenteret for et lovforslag, hvor man egentlig synes, at der både er gode argumenter for at stemme nej, for at stemme gult eller for at stemme ja, og det her er et af de lovforslag.
Vi synes principielt, at det er forkert, at mennesker, som ikke er dækket af en overenskomst, kan få trukket en overenskomst ned over hovedet, hvilket jo er tilfældet her, idet man får trukket DA og LO's aftale ned over hovedet. Det kunne jo være et argument for at stemme nej. Vi synes på den anden side også, at det er principielt forkert, at EU skal blande sig i, hvad for nogle rettigheder ansatte i Danmark skal have. Og det kunne være et argument for det modsatte. Så kunne man sige, at vi skulle stemme gult, men det er principielt sådan en lidt tøset holdning at have til lovforslag.
Som det ligger lige nu, hælder vi nok til at stemme ja, men det er ikke noget rungende ja. Men når vi overvejer et ja, er det, fordi det, som jeg i hvert fald forstår det, giver muligheden for, at de tvister, der må være på det her område – og det er jo så et område, hvor de specifikt tager udgangspunkt i den offentlige sektor på uddannelsesområdet – kan afgøres i Danmark i det fagretlige system. Og det er måske den bedste og mest pragmatiske måde at få løst det her problem på
Vi synes, det er fornuftigt, at man prøver at undgå en sag ved Europa-Kommissionen, for hvor en sådan en sag ender henne, kunne man nok være en lille smule betænkelig ved.
Men jeg synes ikke, at det her er let. Man kan sige, at det er godt, at det er et forholdsvis lille område og ikke en stor sag, det drejer sig om, men der er jo nogle principielle ting i det her, som jeg må indrømme at jeg synes er en lille smule svære. Men som det ligger lige nu, hælder vi af helt pragmatiske årsager nok til at støtte det her lovforslag, men det er ikke noget, vi synes er specielt morsomt. Tak.
Det kan også godt være, at jeg fik forklaret det lidt snørklet. Min frygt er – og jeg kan forstå, at lovforslaget bliver stemt igennem – at hvis det nu blev et nej, ville der komme en sag hos Europa-Kommissionen, og hvor den ligesom ville ende henne, ville der være noget usikkerhed om. Den usikkerhed foretrækker vi i hvert fald ikke. Og under alle omstændigheder ville det jo så være politikere, der skulle bestemme, hvad det var for nogle rettigheder, som deltidsansatte har i Danmark på det her område, og det er nok det værste onde, i forhold til at det trods alt ved et ja bliver sådan, at eventuelle tvister bliver afgjort i Danmark i det fagretlige system. Det foretrækker vi trods alt, selv om vi synes, at det principielt er forkert, at folk får trukket en overenskomst ned over hovedet, uanset hvilken overenskomst det er.
Der er – det kunne jeg også forstå på Venstres ordfører – nogle ting, der ikke er taget stilling til i det her lovforslag. Jeg kan ligesom kun sige, at det har været vores vurdering, at af alle de onder, som man kunne vælge mellem her, er et ja det mindste onde. Sådan er det jo så nok nogle gange i politik og måske specielt, når EU blander sig i forhold på det danske arbejdsmarked. Og jeg er i øvrigt helt enig i, at EU nok ofte ikke forstår det helt til bunds.
Tusind tak. Vi synes, at L 89, som vi behandler nu, er et godt lovforslag. Det er vores indstilling – og det meddelte vi sådan set også regeringen – at de her regler om kønsopdelt lønstatistik burde fjernes fuldstændigt. Det er en administrativ byrde for virksomhederne. Det er det for store virksomheder såvel som for små virksomheder, selv om vi dog anerkender, at den selvfølgelig er størst for de små virksomheder.
Den administrative byrde består jo i, at arbejdsgiveren – det kan f.eks. være tømrermesteren med få ansatte i virksomheden – skal afholde samtaler med de ansatte om lønforholdene i virksomheden, som jo absolut ikke siger noget om ligeløn. Så skal arbejdsgiveren sidde og forklare, hvorfor HK'eren inde på kontoret har en anden løn end elektrikeren eller tømreren, der laver noget andet i virksomheden. Det er en administrativ byrde, og det er sådan set udtryk for noget fjolleri. Jeg har personligt talt med mange, både lønmodtagere og arbejdsgivere, som kan fortælle sjove historier om, hvordan de her samtaler forløber. Man kunne sikkert lave et sjovt program i fjernsynet om det, hvis man optog nogle af de her samtaler. Der er ikke indhold i det, og derfor er det selvfølgelig godt, at det bliver fjernet.
Der er mange naturlige grunde til, at kvinder og mænd får forskellig løn. Det skyldes, tror jeg, at mænd og kvinder gennemsnitligt set prioriterer forskelligt, og det er jo også evident, når man kigger ud i samfundet. Kvinder vælger i højere grad end mænd at arbejde inden for nogle bestemte fag, ofte i den offentlige sektor. Det kan også skyldes, at man har forskellige prioriteringer, når man går til lønforhandlinger. Vi har tidligere haft en lønkommission, der viste – og vi ved det også fra forskningen – at når man spørger mænd, hvad de går efter, når de er til lønforhandling, så svarer de ofte højere løn, hvor kvinder gennemsnitligt set går efter nogle forskellige goder på arbejdspladsen.
Løn er jo et resultat. Den er et resultat af, hvor produktiv man er. Den er et resultat af en lønforhandling. Den er et resultat af mange forskellige ting. Hvis man virkelig ønsker at gøre noget ved lønforholdene for kvinder i Danmark – og det synes jeg man burde – så burde man tage fat i to konkrete ting, synes jeg.
Det ene er opbygningen af den offentlige sektor. Den er notorisk med til at holde lønnen for kvinder på et lavere niveau. Det skyldes, at den offentlige sektor har monopol på at levere bestemte ydelser, f.eks. sundhedsydelser. Der er ikke konkurrence på leveringen af de her ydelser, og monopoler holder lønnen nede for de ansatte, for det, der er med til at presse lønnen op på det private arbejdsmarked, hvor der er mange forskellige virksomheder, der konkurrerer med hinanden, er jo, at de her virksomheder også er i konkurrence med hinanden om at få den bedste arbejdskraft. Det presser lønnen op. Derfor er private virksomheder også nødt til at betale den løn, som de ansatte er værd. Ellers mister de arbejdskraften til andre virksomheder.
Så det, der virkelig holder kvinder tilbage rent lønmæssigt i Danmark, er sådan set, at vi har valgt at have en stor offentlig sektor med monopol på at levere bestemte ydelser. Det er aldrig til lønmodtagernes fordel, at der kun er én arbejdsgiver.
Det andet er faktisk topskatten. Topskatten holder lønnen nede for kvinder. Finansministeriet har vurderet, at de negative beskæftigelseseffekter af topskat er tre gange så store for kvinder, som de er for mænd. Det skyldes også, at kvinder gennemsnitligt set prioriterer forskelligt. Altså, kvinder vurderer gevinsten ved en ekstra times arbejde i forhold til f.eks. at lave ting i deres fritid anderledes end mænd.
Det her er nogle konkrete ting, man kunne gøre noget ved. Det er nogle strukturelle ting i vores samfundsindretning, som har en negativ indvirkning på kvinders løn. Det er konkrete ting. Det var sådan nogle ting, vi burde diskutere. Det var sådan nogle ting, man burde gøre noget ved i stedet for at diskutere kønsopdelt lønstatistik, som giver et fjollet bureaukrati, specielt i de små  virksomheder.
Vi kan naturligvis støtte det her lovforslag.
Nej, det er jeg faktisk ikke enig i, for det er sådan en lidt teoretisk tilgang til det her spørgsmål. Som jeg sagde i min ordførertale, er der jo i små virksomheder i sagens natur få ansatte, og der siger de her statistikker jo ingenting om, om der er ligeløn i virksomhederne, fordi der ofte vil være få mennesker, der arbejder i forskellige jobfunktioner. Så er det fuldstændig nyttesløst.
Det, der jo i en lønforhandlingssituation gør, at lønnen presses op, det, der giver lønmodtagerne en god forhandlingsposition, er, at lønmodtageren har en alternativ beskæftigelsesmulighed. Man kan altså sige, at man vil have mere i løn, fordi man kan gå over til en anden virksomhed og få en bedre løn. Eller også kan det gå godt i virksomheden, og produktiviteten stige osv. osv., og det udløser over tid lønforhøjelser. Det er de sådan helt fundamentale strukturelle ting, der betyder noget for løndannelsen i Danmark, ikke de her lønstatistikker.
Hvis jeg nu skulle gå ind på præmissen, ville jeg stadig væk sige, at det var en god idé at afskaffe den her lønstatistik for de her små virksomheder af den simple grund, at jeg ikke mener, man skal have en lovgivning, som berører så få virksomheder, som der er tale om her fra ordførerens side, for på langt de fleste virksomheder er det her jo ikke et problem.
Jeg vil også sige, at hvis der sidder en virksomhedsejer derude, som ikke betaler den løn, som de ansatte er værd, så er han eller hun en dårlig virksomhedsejer. Du kan ikke overleve på lang sigt på et marked, hvis du ikke betaler den løn, de ansatte er værd – så længe der er konkurrence på det marked. Det er der så ikke i den offentlige sektor, og det var derfor, jeg prøvede at problematisere, at det største problem i forhold til kvinders løn i Danmark er, at vi har en meget, meget stor offentlig sektor med monopol på at levere visse ydelser, og det holder lønnen nede for de mennesker, der arbejder under det monopol.
Altså, det, der afgør folks løn, er ikke, om de er kvinder eller mænd, eller om de er rødhårede eller lyshårede. Det, der afgør, hvilken løn folk kan få, er, hvad deres arbejdskraft er værd. Det er produktiviteten, der over tid styrer lønudviklingen inden for brancherne. Altså, det er simpelt hen det. Der er en en til en-sammenhæng mellem produktivitetsstigning og løn. Det er det, der afgør det.
Så er det sådan, at menneskers prioriteringer – det behøver hverken være kvinder eller mænd, men mennesker – altså, hvad det er, de vægter, hvad der er vigtigt for dem, i en lønforhandling selvfølgelig har indflydelse på, hvilken løn de får. Nogle vil sige: Det er vigtigt for mig, at jeg får en meget høj løn, og så vil jeg gerne give afkald på nogle andre goder. Andre har nogle andre prioriteringer. Og så viser det sig bare, at mænd og kvinder gennemsnitligt set prioriterer forskelligt. Flere kvinder end mænd ønsker at gå på deltid f.eks. Flere kvinder ønsker måske også at få nogle andre goder i stedet for at få en højere løn.
Løn er et resultat, og det kommer så til udtryk i forskellig løn, når man prioriterer forskelligt. Men det er jo ikke et spørgsmål om, at det er kvinder. Altså, en kvinde, som er dygtig til sit arbejde, vil få den samme løn som en mand, der er dygtig til sit arbejde, hvis de prioriterer det samme i lønforhandlinger.
Enhedslistens ordfører kan godt forsøge at binde mig op på sådan en retorik, hvor jeg siger, at kvinder er mindre værd end mænd, men det kunne jeg aldrig nogen sinde drømme om at sige. Jeg henviser ikke til kvinder eller til mænd. Jeg henviser til, at når det gælder mennesker på et arbejdsmarked, er deres løn strukturelt over tid bestemt af deres produktivitet, uanset om det er kvinder eller det er mænd. Det kan da godt være, at der er nogle fag, hvor mænd, i kraft af at de er mænd, er mere produktive end kvinder, ligesom der kan være nogle fag, hvor kvinder, i kraft af at de er kvinder, er mere produktive end mænd. Men jeg kunne aldrig drømme om at sige, at kvinder er mindre værd end mænd. Det ville være noget frygteligt sludder.
Det tror jeg der er mange årsager til. Jeg tror, at kvinder og mænd gennemsnitligt set – det er jo det, der er så farligt ved den her debat, nemlig at vi snakker om mennesker sådan gennemsnitligt set – prioriterer forskelligt i deres liv, hvor mænd er mere tilbøjelige til at arbejde meget, de bliver også længere på arbejdsmarkedet, arbejder flere timer, og hvor kvinder gennemsnitligt set prioriterer familierne højere og at være mere hjemme. Man kan også se, at 30 pct. af kvinderne arbejder deltid.
Så kan man gøre sig alle mulige forestillinger om, hvorfor det er sådan. Jeg tror, at det i høj grad skyldes, at vi er indrettet en lille smule forskelligt. Vi er ikke indrettet ens. Der er mange kvinder og flere kvinder – det er dejligt – som er mere ambitiøse sådan rent karrieremæssigt og går efter topjobbene osv. Vi har eksempler på det i salen i dag, det er skønt og godt, men det er nogle gennemsnitlige forskelle, der er mellem mænd og kvinder. Der er nogle forskelle på kønnene, og jeg vil til enhver tid sige, at folk, der mener, at der ikke er forskel på kønnene, ikke er kloge.
Det har jeg ikke så mange kommentarer til.
Når jeg nævner topskatten, er det jo, fordi det faktisk er noget, der holder kvinder tilbage. Der er solid dokumentation for, at kvinder reagerer anderledes på topskatten end mænd. Og det synes jeg da er et problem. Jeg kunne så omvendt spørge, om Socialdemokraterne ikke synes, at det er et problem, at vi har en skat, som rammer kvinder hårdere end mænd, og som er til større ulempe for kvinder, end den er for mænd.
Her taler vi jo om folk med relativt høje lønninger, altså folk, der for manges vedkommende gør karriere, så det er altså en skat, der gør det sværere for kvinder at gøre karriere. Det synes jeg da er problematisk, og det er da mærkeligt, at man negligerer det og laver lidt sjov med det.
Men når vi taler om ligeløn, er problemet jo, hvordan det så skal forstås. Hvis man har to lønmodtagere, en mand og en kvinde, der står ved et samlebånd, og manden producerer mere pr. time, flere dimsedutter, end kvinden, er det så uretfærdigt, at manden får en højere løn, når værdien af hans arbejdskraft er mere værd? Ville det så ikke være forskelsbehandling, hvis kvinden skulle have en højere løn end manden?
Jeg prøver bare lige at sige: Hvad er det, vi mener med ligeløn, og det, jeg prøver at sige, er, at det ikke handler om mænd eller kvinder. Det, der styrer og bestemmer lønnen over tid, er den enkeltes produktivitet, hvor meget den enkeltes arbejdskraft er værd, uanset om det er en kvinde eller en mand. Og det synes jeg sådan set er rimeligt. Det er ikke mig, der gør det til et mand-kvinde- spørgsmål.
Jeg forstår spørgsmålet sådan, at det er om, at der sidder en arbejdsgiver og tænker, at her er der en kvinde, og fordi det er en kvinde, vil han betale vedkommende en lavere løn, end hvis det havde været en mand. Så ville jeg synes, at den arbejdsgiver er en tosse og er dybt usympatisk og i øvrigt er en rigtig dårlig arbejdsgiver, for det er ikke godt for virksomheden. Man kan simpelt hen ikke på den lange bane drive virksomhed ved ikke at betale den løn, som arbejdskraften er værd, for så går arbejdskraften over til andre virksomheder, og så lider virksomheden et tab og går glip af den gode arbejdskraft. Derfor er der nogle mekanismer, som helt selv styrer de her ting.
Det kan da godt være, at der stadig væk i 2015 sidder nogle mandschauvinister ude i nogle virksomheder. Jeg tror ikke, at der er mange af dem. Det, jeg hører fra virksomhedsejere, er, at de rigtig gerne f.eks. vil have kvinder op på direktionsgangen, men at de faktisk ofte har svært ved at få kvinderne til det. Det er jo sådan noget, vi må debattere i samfundet. Men fru Trine Torp kan stille et spørgsmål til.
Det ville da være fuldstændig dumt. Det, jeg bare prøver at sige, er, at det heller ikke kan lade sig gøre på det private arbejdsmarked at drive en virksomhed på den måde. Det kan man simpelt hen ikke. Sådan er et arbejdsmarked ikke indrettet, og sådan fungerer løndannelsen ikke. Du ville ikke som arbejdsgiver kunne sige til en gruppe, uanset om det er rødhårede kvinder eller mænd, eller hvem det nu måtte være: Fordi I er rødhårede kvinder eller mænd, skal I have en lavere løn. Det ville du jo ikke kunne sige som arbejdsgiver på det private arbejdsmarked.
Jeg mener faktisk, at det er her i salen, at man negligerer nogle af de strukturelle problemer, i forhold til den måde som vi har indrettet vores samfund på med det kønsopdelte arbejdsmarked, og hvad det betyder for kvinders løn. Det synes jeg at man negligerer fra venstrefløjens side. Og det forstår jeg faktisk ikke, for det kan dokumenteres, at det har en betydning. Det har selvfølgelig en betydning, når der er et monopol på et område, og det har betydning for løndannelsen på det område. Det presser lønnen ned.
Jeg kan sige, at fru Marianne Jelved er en af de politikere, jeg respekterer allerhøjest, ikke fordi fru Marianne Jelved er en kvinde, men fordi fru Marianne Jelved er en meget, meget dygtig politiker. Jeg har på intet tidspunkt sagt og kunne aldrig drømme om at sige, at mænd er mere værd end kvinder og omvendt.
Det, jeg prøver at sige, er, at der er nogle grunde til, at forskellige mennesker får forskellig løn. Det skyldes, at mennesker prioriterer forskelligt. Det er en af grundene til, at mennesker får forskellig løn. Det skyldes, at man prioriterer forskelligt, man vælger forskellige uddannelser, man har forskellige ønsker til, hvor meget man vil arbejde osv. osv. Det spiller selvfølgelig en rolle for, hvad for en løn man kan få. Løn er jo blot et resultat af nogle valg og af, hvor dygtig man er til det, man laver.
Det er vel det, ligestilling dybest set handler om. For mig handler ligestilling altså ikke om, at man får den samme løn, hvis man ikke leverer den samme indsats. Det er måske, fordi vi gør det herinde, at vi er blevet så vant til den tankegang, men sådan fungerer det altså ikke ude på arbejdsmarkedet.
Lige løn for lige arbejde – det lyder jo meget simpelt, men det er bare ikke simpelt i den virkelige verden. Altså, den folkeskolelærer, der underviser 26 timer om ugen, gør ikke nødvendigvis et lige så godt stykke arbejde som en anden folkeskolelærer, der også underviser 26 timer om ugen. De er f.eks. ikke nødvendigvis lige gode til at løfte elevernes faglige niveau.
Jeg synes, det burde være sådan, at de lærere, der er dygtige til at løfte elevernes faglige niveau, får en højere løn end dem, der ikke er det, uanset om de er mænd eller kvinder. Det ville efter min opfattelse være rimeligt. Det har ikke noget med køn at gøre, det har noget at gøre med den indsats, man leverer.
Tusind tak. Vi var imod den obligatoriske barselsudligningsordning for selvstændige før valget, og vi er glade for, at den bliver afskaffet. Det viste sig også, at det var rigtigt at være imod den, for ordningen har ikke fungeret og har ført til helt absurde tilfælde, hvor mennesker, som på ingen måde kan betegnes som selvstændige, er blevet afkrævet et gebyr til ordningen.
Dertil vil jeg også sige, at der formentlig ikke findes andre lande, hvor der er så gode muligheder for at gå på barsel. Altså, der er offentlige forsørgelsesmuligheder i Danmark for folk, der ønsker at gå på barsel. Og helt principielt mener vi ikke, at nogen selvstændige skal betale for, at andre ønsker at gå på barsel. Jeg mener i øvrigt, at offentlig forsørgelse ikke er noget, som selvstændige skal være på. Det er helt i modstrid med hele iværksættertankegangen. Derfor er vi også glade for, at den her ordning nu bliver afskaffet, og derfor kan vi naturligvis støtte lovforslaget.
Jamen jeg mener, at det at være iværksætter ikke hænger godt sammen med det, at der også er adgang til f.eks. sådan en obligatorisk barselsudligningsordning som den, vi afskaffer i dag. Der er nogle, der har foreslået, at man skal kunne starte virksomhed osv. og være på dagpenge samtidig,. Jeg mener, at den ordning, som vi nu afskaffer, er sådan lidt i tråd med den tankegang, og det er ikke en tankegang, jeg deler.
Når man ser på lande, hvor der er en bedre iværksætterkultur, og hvor flere mennesker ønsker at være iværksættere, end tilfældet er i Danmark, så er det jo ikke lande, hvor der er flere muligheder for at være på offentlig forsørgelse, mens man er iværksætter. Det er lande, hvor der er nogle bedre rammevilkår, og hvor det er mere attraktivt at starte sin egen virksomhed, fordi den potentielle gevinst ved at lykkes med en virksomhed er større, end den er i Danmark. Sådan er det jo. Det er i hvert fald en af de ting, der spiller ind, når man overvejer at blive iværksætter, nemlig at man afvejer risikoen mod den mulige gevinst. Og i Danmark har vi desværre indrettet os på en sådan måde, at den mulige gevinst er relativt lille i forhold til den risiko, man løber, når man starter sin egen virksomhed.
Jamen det er de da helt givet også. Jeg har selv haft min egen virksomhed og havde små børn, mens jeg havde den. Det er jo ikke det, jeg anfægter. Jeg er simpelt hen bare imod, at andre mennesker skal tvinges til at finansiere det. Jeg ville heller ikke ønske for mig selv, at andre mennesker – andre iværksættere, andre selvstændige – skulle finansiere, at jeg ville gå hjemme med mine børn.
Jeg vil egentlig gerne have lov til at følge op på det spørgsmål, min kollega, hr. Ole Birk Olesen, stillede. Når Socialdemokratiet engang kommer til magten, og det gør de jo statistisk set på et tidspunkt, vil Socialdemokratiet så rulle lempelserne af registreringsafgiften tilbage? Det må man jo kunne svare på om man vil.
Så det, der står tilbage, er, at der er en enorm usikkerhed om, hvad Socialdemokratiet vil gøre i forhold til bilafgiften. Der er – må man forstå på ordføreren – en sandsynlighed for, at de afgiftslempelser, som Liberal Alliance har fået på finansloven i forhold til registreringsafgiften, vil blive rullet tilbage. Det er den usikkerhed, der står tilbage. Det synes vi jo er beklageligt, men det må borgerne selvfølgelig forholde sig til.
Inden man står og beklager alt for meget, at der bliver ændret i kontanthjælpsreformen, ville det så ikke være på sin plads at erkende, at det gjorde man jo selv. Der var da ikke engang gået et halvt år, da vi sidst lavede en kontanthjælpsreform i 2013, før man ændrede på den og afskaffede den gensidige forsørgerpligt. Man har også lavet andre ændringer i kontanthjælpsreformen på finansloven med Enhedslisten. Så inden man kritiserer blå blok for at lave ændringer i det, som ordføreren rigtigt sagde var en aftale og ikke et forlig, bør man måske også lige understrege eller gøre opmærksom på, at det har man jo selv gjort. Så mere betænkeligt er det vel ikke.
Så Socialdemokratiets tilgang til det her område er, at man kun kan lægge noget til, altså fra politisk side kan man kun lægge noget til, det kan kun blive dyrere. Man kan ikke ligesom lave en politisk vurdering af udgifterne på et område og sige, at her bruger vi efter vores opfattelse nogle midler forkert, de her midler kan bruges bedre andre steder i systemet eller andre steder i vores økonomi. Man har altså den opfattelse fra Socialdemokratiets side, at man kun kan lægge noget til, at man kun kan gøre noget dyrere, dyrere er automatisk bedre. Det må jeg sige overrasker mig.
Tusind tak for det. Som sagt er det her et forslag, som er et resultat af den finanslovsaftale, som netop er blevet indgået. Vi bruger i Danmark langt mere på den aktive beskæftigelsesindsats end noget andet land i verden. Vi bruger f.eks. dobbelt så meget, som man gør i Sverige. Nytteværdien af de ekstra milliarder, vi bruger, er forsvindende lille. De sidste milliarder, vi bruger på den aktive beskæftigelsesindsats, kunne bruges langt bedre på f.eks. lavere skatter og afgifter, som ville skabe job til de mennesker, man prøver at hjælpe i job med den aktive beskæftigelsesindsats. Vi bruger 4 mia. kr. på den aktive beskæftigelsesindsats alene til dagpenge- og kontanthjælpsmodtagere, herunder altså mentorstøtte.
Med det her lovforslag ændres minimumskravet for, hvor ofte kontanthjælpsmodtagere, som ikke kan deltage i andre tilbud, skal have kontakt med deres mentor. I dag er minimumskravet en gang om ugen, i fremtiden vil det være en gang hver anden uge.
Det her lovforslag afskaffer også refusionen af udgifter til øvrig vejledning og opkvalificering til jobparate og åbenlyst uddannelsesparate. På dansk betyder det, at kommunerne ikke længere kan få dækket udgifter til alt det, som ikke virker. Det er yderst fornuftigt.
Til sidst sammenlægges rammen for mentorordningen med rammen for aktivindsatsen. Den nye ramme reduceres med 146 mio. kr. Det er et lille skridt i den rigtige retning i forhold til at reducere udgifterne på området. Sammenlagt giver forslaget en besparelse på 400 mio. kr. Det kan vi naturligvis godt støtte. Tak.
Når man fra politisk side vælger at støtte en bestemt form for forbrug, f.eks. det at bo i en bolig, er det så ikke et godt princip, at den støtte er indrettet sådan, at den følger udviklingen i priserne og ikke lønudviklingen? Når man vælger at støtte en bestemt form for forbrug, er det da et fornuftigt princip, at udviklingen i støtten følger prisudviklingen, som jo er tilkoblet forbruget, og ikke lønudviklingen generelt i samfundet? Er det ikke et fornuftigt princip?
Jamen det er da fuldstændig rigtigt, at man sparer nogle penge på det her, men jeg beder ordføreren om at forholde sig til et princip, et princip om, hvordan man giver støtte. Og det undrer mig egentlig, at ordføreren svarer, som han gør, for det er jo et princip, som den tidligere regering selv tog til sig. Altså, man ændrede satsreguleringen, sådan at overførselsindkomsternes udvikling i højere grad fulgte prisudviklingen end lønudviklingen. Det er fuldstændig det samme princip, som man benytter sig af her. Her er det åbenbart en kæmpestor katastrofe, når man gør det, og vi er jo på randen af den sociale massegrav. Det er for mig helt uforståeligt, når man bare tager udgangspunkt i et princip, som den tidligere regering også mente var fornuftigt.
Tusind tak. Det er jo dejligt med en livlig debat i Folketingssalen. Vi synes, det her er et fornuftigt lovforslag. Der er i virkeligheden tale om en sanering af det her område, hvor der er nogle klare uhensigtsmæssigheder, og dem rydder man så op i her. Det synes vi sådan set er godt. F.eks er det godt, at boligydelsen ændres, således at den reguleres med forbrugerpriserne og ikke lønudviklingen. Sådan skal det naturligvis være. Når man nu har valgt at yde støtte til et bestemt forbrug, så skal støtten naturligvis være koblet op på udviklingen i prisen på det forbrug, man vil støtte. Det er også et princip, som den tidligere regering valgte at følge, da man ændrede i satsreguleringen, således at overførselsindkomsterne blev reguleret med prisudviklingen og ikke med lønudviklingen. Det syntes den tidligere regering var fornuftigt; nu er det åbenbart en kæmpe katastrofe, at man benytter sig af det fuldstændig samme princip på det her område.
Så er det sådan, at efter § 21 i boligstøtteloven beregnes boligydelsen som forskellen mellem på den ene side 75 pct. af den årlige boligudgift med et tillæg på 6.400 kr. og på den anden side 22½ pct. af husstandsindkomsten over en indkomstgrænse på 151.000. Det er altså det her fiktive tillæg på 6.400 kr., som aftrappes frem mod 2020. Det er også fornuftigt. Boligydelsen bør naturligvis beregnes på baggrund af den faktiske husleje og ikke på baggrund af en husleje, som er tillagt et fiktivt ekstrabeløb.
Med det her lovforslag indføres også et loft over den maksimale husleje, som kan indgå i beregningen af boligydelse for personer i ældreboliger svarende til loftet i anden lejebolig. Denne del af lovforslaget får først virkning fra 2021 og kun for nyanviste personer. Det synes vi også er fornuftigt. Der er lavet undersøgelser, der viser, at niveauet for boligydelser også påvirker prisen på ældreboliger og i øvrigt også på andre boligformer. Sådan er det jo i sagens natur. Når man støtter en bestemt form for forbrug, så stiger priserne også på det, man ønsker at støtte.
Så er der den sidste del af lovforslaget, som jo betyder, at pensionister vil modtage en højere boligydelse. Altså 92.720 husstande vil få øget deres disponible indkomst med i gennemsnit 1.220 kr. Det er de pensionister, der har den laveste indkomst.
Så vil jeg gerne sige til sidst, at vi jo har været vidne til et mageløst hykleri fra flere partiers side i Folketinget. Det gælder f.eks. Enhedslisten, som mente, at Dansk Folkeparti skulle vælte regeringen på baggrund af det her specifikke lovforslag. De skulle simpelt hen ikke støtte lovforslaget. Man må bare sige, at den tidligere regering tog en lang række initiativer, som Enhedslisten var stærkt imod. Det eneste, Enhedslisten kunne mande sig op til, var at råbe og skrige uden for forhandlingslokalet. Det var ikke kønt at se på. Det var, hvad det blev til.
Så er der Socialdemokraterne. Jeg vil godt indgå et væddemål med alle socialdemokrater her i dag: Socialdemokratiet kommer ikke til at ændre det her lovforslag; de kommer ikke til at rulle det tilbage, skulle ulykken indfinde sig, at de vandt næste folketingsvalg. Men når de engang kommer til magten, og det gør de jo nok engang sådan rent statistisk, så ruller de ikke det her tilbage. Det vil jeg godt vædde på her og nu. For det er grundlæggende et fornuftigt lovforslag, som betyder, at man tager nogle uhensigtsmæssigheder ud af hele boligstøttelovgivningen.
Derfor kan vi naturligvis godt støtte det her lovforslag.
Det er helt rigtigt. Men det er jo et udtryk for, at Enhedslisten er et parti, som kun kan give penge, og som ikke kan medvirke til at føre en ansvarlig økonomisk politik i det her land. Enhedslisten er et gennemført uansvarligt parti – et parti, som man simpelt hen ikke kan føre politik med, hvis man ønsker at føre en ansvarlig økonomisk politik.
Det er Dansk Folkeparti ikke. Selv om vi har mange uenigheder med Dansk Folkeparti, er Dansk Folkeparti faktisk et parti, som kan gå ind og tage ansvar for det her lands økonomiske udvikling og sikre, at der er balance mellem indtægter og udgifter. Det er sådan et parti, Dansk Folkeparti er, og det vil jeg gerne kvittere for. Men det er Enhedslisten ikke. Og derfor kan Enhedslisten stå og råbe og skrige nede i Folketingssalen, men ansvar kan de ikke finde ud af at tage.
Men det er jo bare faktuelt forkert. Det er jo ikke sådan, at man kan sige, at det er den generation, som har betalt alting. Altså, sådan hænger det jo ikke sammen. Faktum er jo det, at under den generation, som i dag er på folkepension, og som har gjort masser og masser af godt for Danmark – det er vi fuldstændig enige om – blev der opbygget store underskud. Men vores model er jo bygget sådan op, at man betaler nogle skatter ind, og så bliver pengene fordelt. Der er ikke nogen sammenhæng mellem, hvad man har ydet, og hvad man modtager. Det er der jo ikke!
Sandheden er jo den, at der var kæmpestore underskud på de offentlige finanser, som også var opbygget under den generation, som hr. Pelle Dragsted taler om, og som man var nødt til at adressere. Sådan er det jo i dansk politik.
Fremtiden vil jo vise, om det bliver umuligt at bygge ældreboliger i Danmark. Jeg tvivler stærkt på det. Der skal nok blive bygget ældreboliger i fremtiden i Danmark, det er jeg ret overbevist om. Det får vi at se.
Jeg vil selvfølgelig gerne takke for, at ordføreren mener, at vi har fået en sejr i finansloven. Det synes vi også selv vi har. Vi synes, det var et godt resultat. Men de penge, som var til rådighed på finansloven, er blevet fordelt efter partiernes størrelse, og der har Dansk Folkeparti også fået det, der tilkom dem.
Så jeg tror mere, det i det her tilfælde beror på sådan en interesse i at udstille Dansk Folkeparti som et parti, der ikke har fået noget på finansloven. Det er faktuelt forkert.
Nej, for jeg vil ikke gøre mig selv til ordfører for Dansk Folkeparti. Jeg konstaterer bare, at det råderum, der var på finansloven, er blevet fordelt mellem partierne. Der har vi haft en meget, meget fin arbejdsdeling med respekt for de forskellige ønsker, der har været fra de forskellige partier. Det er sådan, vi har gjort det.
Den helt elementære forskel mellem Liberal Alliance og Enhedslisten er, at vi ikke giver penge til nogen overhovedet. Vi lader folk beholde de penge, de selv har tjent. Det er en meget, meget stor forskel på Enhedslisten og Liberal Alliance, og jeg vil til enhver tid holde fast i, at Enhedslisten er et gennemført uansvarligt parti, som ikke er i stand til og aldrig har været i stand til at tage hånd om de udfordringer, Danmark står over for. Det har ikke medvirket til nogen af de reformer, som har bragt balance på de offentlige finanser. De medvirker aldrig til reformer, der øger væksten og beskæftigelsen i Danmark. De vil gerne bruge penge og dele penge ud. Det mestrer man i Enhedslisten, men at tage ansvar for dansk økonomi og føre en ansvarlig økonomisk politik, er Enhedslisten ikke i stand til.
Nej. Hvis man vil sikre, at Danmark er et rigt og velstående land, hvilket er forudsætningen for, at alle mennesker kan leve et godt liv, og hvis man vil sikre, at der skabes økonomisk tryghed på den lange bane, ved at man lever i et velstående samfund, skal man stemme på Liberal Alliance. Hvis man vil have omfordeling på den korte bane og have, at Danmark bliver fattigere og fattigere, skal man stemme på Enhedslisten.
Hvis jeg fik det til at lyde sådan, er det selvfølgelig forkert, for Enhedslisten er jo altid villig til at tage og tage og tage fra mennesker, som yder en produktiv indsats, investerer, går på arbejde, har dygtiggjort sig og dermed har været i stand til at få en høj løn. Dem vil Enhedslisten altid gerne tage penge fra, fordi man åbenbart har en eller anden tro på, at man bare kan tage og tage og tage fra folk, og så bliver vi bare på magisk vis rigere alle sammen. Det er Enhedslisten bare de eneste der tror på, og Enhedslisten kan ikke finde nogen som helst dokumentation i den økonomiske litteratur for, at det skulle være rigtigt. Så ja, Enhedslisten vil gerne tage fra mennesker, som arbejder, investerer, der gør, at det her land er det velstående land, som det er, og give til andre mennesker. Det skal I have. Det vil I gerne.
Den der lille, lille gruppe, som Enhedslisten taler om, må så være den gruppe, som f.eks. betaler topskat. I 00'erne var det 1 million mennesker, der betalte topskat – 1 million mennesker – helt almindelige lønmodtagere, der betalte topskat. Så vidt jeg husker, var Enhedslisten imod, at man gav dem topskattelettelser, at man lod dem beholde flere af de penge, de tjente. Enhedslisten er også imod det nu, hvor det er 0,5 millioner mennesker, der betaler topskat, herunder skolelærere, sygeplejersker og andre med helt almindelige lønindkomster. Og så vil jeg også gerne sige, at folk, der har høje lønninger, jo har det, fordi de er dygtige til noget, og det synes jeg ikke skal straffes. Det synes jeg er rigtig dumt at straffe.
Tusind tak for det. Der er tale om et forholdsvis enkelt lovforslag her. Det går ud på at forenkle administrationen af Fonden for Forebyggelse og Fastholdelse. Det sker, ved at Styrelsen for Arbejdsmarked og Rekruttering overtager administrationen af fonden, indtil fondens midler er opbrugt. Samtidig erstattes fondens bestyrelse, som i dag består af arbejdsmarkedets parter, af en følgegruppe bestående af de samme parter. Vi kan godt støtte det her lovforslag. Tak.
Mange tak. Der er jo tale om en genfremsættelse af et lovforslag fra før valget, og da vi er en del af forligskredsen bag sygedagpengereformen, stemmer vi også for det her lovforslag, som vi også havde tænkt os at gøre det før valget.
Lovforslaget går, som flere andre ordførere allerede har været inde på, ud på, at en borger, som har modtaget sygedagpenge i 22 uger inden for de seneste foregående 9 kalendermåneder og opfylder beskæftigelseskravet, kan få ret til at modtage sygedagpenge igen, hvis borgeren har en livstruende sygdom. Der er tale om en midlertidig ordning, som udløber den 31. december 2017, hvorefter forligskredsen skal tage stilling til, om den her ordning skal fortsætte. Som jeg sagde indledningsvis, kan vi støtte det her lovforslag. Tak.
Jeg vil bare gerne have et svar på følgende: Hvis vi nu står i en situation, hvor der kommer rigtig mange mennesker på én gang – der kan komme 2.000-3.000 mennesker – som i princippet alle sammen har et retskrav på at blive stillet for en dommer inden for 72 timer, men at det simpelt hen rent praktisk ikke kan lade sig gøre, fordi vi simpelt hen ikke har dommere nok, hvordan har ordføreren tænkt sig, at den situation skal løses rent praktisk i den virkelige verden? For det er jo det, vi taler om. Vi er jo nødt til at løse problemerne i den virkelige verden, og her har vi altså et praktisk problem. Hvad er løsningsforslaget?
Men i den virkelige verden er der ikke noget fælles registreringssystem i EU. Det kunne man ønske sig at der var, men det er der ikke. Så det er den virkelighed, vi er nødt til at tage udgangspunkt i.
Så jeg spørger igen: Hvordan har man rent praktisk tænkt sig at få stillet i tusindvis af mennesker for en dommer inden for 72 timer? Hvordan har man rent praktisk tænkt sig at gøre det?
Nu er det jo ikke selve konceptet om en eksportkreditfond, der er til debat i dag. Det er en ændring af det lovgrundlag, som er for den eksisterende Eksport Kredit Fonden, og de øvrige ordførere på talerstolen har sådan set gennemgået det fint. Eksport Kredit Fonden ændres til at blive en selvstændig offentlig virksomhed, og der kommer en anden bestyrelse uden statslige embedsmænd, men med folk, som har nogle lidt mere relevante kompetencer. Det kan vi sådan set godt støtte. Hvis det havde været oprettelsen af en eksportkreditfond, vi diskuterede her i dag, er jeg ikke sikker på, at vi havde støttet det. Men det er ikke det, der er tilfældet, og derfor siger vi ja til det her lovforslag.
Med det her lovforslag, som er en genfremsættelse, udvides kommunernes mulighed for at give fleksboligtilladelser. Lovforslaget betyder, at det bliver muligt at lade fleksboligtilladelsen følge boligen i stedet for ejeren. Desuden bliver det muligt at give en fleksboligtilladelse, som gør det muligt at veksle frit mellem anvendelse til fritids- eller helårsbeboelse. Med lovforslaget undtages fleksboliger i landzoner generelt fra planlovens krav om landzonetilladelse ved genoptagelse af helårsanvendelsen. Og desuden bliver der mulighed for at give bindende forhåndstilsagn om fleksboligtilladelse til andre personer end boligens aktuelle ejere.
Det her handler altså kort sagt om, at man giver mere frihed til kommunerne og også til borgerne, og vi synes egentlig, at det her lovforslag først og fremmest illustrerer, at der er brug for en langt mindre stram regulering af kommunerne. Det her burde jo være noget, som kommunerne selv bestemte, det burde ikke være noget, der skulle bestemmes inde fra Christiansborg.
Det her lovforslag er altså et skridt i den rigtige retning, men der er set fra vores synspunkt stadig væk lang vej i forhold til at give kommunerne frihed, sådan at de kan indrette sig forskelligt, hvis det er det, de ønsker. Men altså, de bør have større frihed, så de kan indrette sig efter de behov, som deres borgere har, og det kan jo være forskelligt fra kommune til kommune. Men vi støtter altså det her lovforslag. Tak.
Skal man forstå ordføreren sådan efter den her flammende tale, at det, der var Socialdemokratiets konkrete initiativer, var en arbejdsgruppe om arbejdsmiljø for ældre? At det var om de her ting, der var på finansloven om Arbejdstilsynet, som jo stod til at udløbe? Også under en socialdemokratisk regering stod de beløb til at falde ud. Så får vi den her flammende tale om, hvor frygteligt det her er, hvor frygteligt det er, at man laver de her reformer, og hvilke frygtelige konsekvenser de har, reformer, som man selv har stået bag, og om de initiativer, som Socialdemokratiet selv havde, nemlig en arbejdsgruppe. Nu brokker man sig så over nogle nedskæringer på Arbejdstilsynets område, hvor man i øvrigt har omlagt indsatsen fuldstændig. Det er godt nok tyndt.
Hvis det var så frygteligt, at man skærer ned på Arbejdstilsynet, hvorfor gjorde den tidligere regering så ikke de bevillinger, som lå til udløb i år, permanente? Hvorfor gjorde man ikke det? Hvorfor brugte man ikke endnu flere penge?
Ordføreren skulle genhøre sin egen tale, hvor han taler om, hvor frygteligt et arbejdsmiljø for ældre, vi åbenbart har, selv om vi lever længere, folk er tilfredse med deres arbejde, beskæftigelsen buldrer derudad for de +55-årige. På trods af den virkelighed er det bare helt utrolig tyndt at høre en ordfører fra Socialdemokratiet stå og sige, at det, som de gjorde, var at nedsætte en arbejdsgruppe, og at de så åbenbart ville have ladet nogle bevillinger, som de selv sagde skulle udløbe, fortsætte. Vi kan jo aldrig vide, om det rent faktisk ville have været tilfældet, men det er helt utrolig tyndt.
Det her lovforslag kan ikke komme bag på nogen. Det er en udløber af velfærdsaftalen fra 2006, hvor det blev aftalt, at folkepensionsalderen skulle indekseres med stigningen i levealder. Det synes vi er rigtig godt. Det er en af de meget fornuftige reformer, der er blevet gennemført gennem de sidste år – reformer, som var fuldstændig nødvendige, fordi virkeligheden var den, at den indretning af velfærdsstaten, som man i hvert fald havde før 2006, var af en sådan karakter, at det simpelt hen ikke hang sammen; der var dundrende, kæmpestore strukturelle underskud på de offentlige finanser, og derfor var det nødvendigt, at der blev lavet reformer.
Det er fortsat nødvendigt, at der bliver lavet reformer, fordi selv om der nu er sådan rimelig balance på de offentlige finanser, så står vi, når vi kigger ud i fremtiden, stadig væk til meget lav økonomisk vækst. Vi har haft den fjerdelaveste økonomiske vækst i OECD de sidste 20 år, og vi har udsigt til den kun sjettelaveste vækst blandt alle OECD-lande frem mod 2030. Så noget af det, der er unikt ved Danmark, nemlig at vi er et rigt land i forhold til andre lande, er truet. Og derfor er det nødvendigt, at vi fortsat laver reformer, der får flere mennesker ind på arbejdsmarkedet, og da specielt, når det handler om mennesker, som er fuldt arbejdsdygtige, og som sagtens kan arbejde. Og det er jo også det glædelige, at det præcis er det, der sker i de her år. Vi ser, at de grupper på arbejdsmarkedet, for hvem beskæftigelsen stiger allermest, faktisk er de +50-årige, +55-årige og de +60-årige.
Velfærdsaftalen og specifikt selve tilbagetrækningsaftalen bidrager til at løfte beskæftigelsen med 90.000 personer i 2025 og 167.000 personer i 2040. Så der er altså tale om en reform, som er rigtig, og som er ambitiøs, og det er også godt, at vi kigger på, om man skal sætte pensionsalderen op, når levealderen stiger. Der synes vi jo det er værd at bemærke, at hvis man havde sat pensionsalderen efter den faktiske udvikling i levealderen, skulle vi ikke sætte pensionsalderen op til 68 nu – så skulle vi sætte den op til 69½. Derfor synes vi sådan set også, at det ville være fornuftigt, hvis man fremadrettet fik kigget på, om det er hensigtsmæssigt, at man altså kun kan sætte pensionsalderen op med 1 år hvert femte år, fordi vi jo er i den glædelige situation, at levealderen stiger i Danmark. Så det vil vi bestemt opfordre til at man gør, og vi tror i øvrigt også, at det kommer til at ske på et tidspunkt – det er vi faktisk ret overbeviste om. Man kunne lige så godt bare gøre det nu for dermed også at høste gevinsterne ved en sådan ændring hurtigere. Men vi kan naturligvis støtte det her lovforslag. Tak.
Der er mennesker, som bliver nedslidt af at gå på arbejde, det er der ikke nogen tvivl om. Der er hårde job, som af den ene eller den anden grund nedslider mennesker. Det er jo ikke alle mennesker inden for en specifik branche, som bliver nedslidt. Der er nogle, der bliver det. Det er faktisk relativt få mennesker i Danmark i forhold til andre højtudviklede velfærdssamfund. Vi har et godt arbejdsmiljø i Danmark. Folk er sunde og raske og i øvrigt glade for at gå på arbejde, hvilket vel også udtrykkes i, at beskæftigelsen jo netop stiger også for de ældre aldersgrupper.
For dem, der bliver nedslidt, findes der formentlig ikke noget land, der har mere generøse forsørgelsesordninger end Danmark, og de ordninger er jo så til rådighed for folk, der af den ene eller den anden grund helt eller delvis mister deres arbejdsevne. Sådan skal det også være, og sådan vil det også være fremover, så det mener jeg der er taget hånd om i vores forsørgelsesystem i Danmark – i rigelig grad endda.
Jeg synes – for at svare på det andet spørgsmål, som jeg ikke nåede at svare på – at politikernes pensionsalder skulle følge alle andres pensionsalder. Det synes jeg ville have været et klogt træk fra politisk side at man havde gjort. Så havde man lukket en, synes jeg, ærgerlig diskussion. Så jeg er af den overbevisning, at det burde man gøre.
Til den anden del af spørgsmålet vil jeg sige, at det jo ikke er nogen overraskelse for folk, der følger lidt med i politik, at fagbevægelsen er imod enhver arbejdsmarkedsreform, der bliver lavet i Danmark. Det synes vi er ærgerligt, fordi de arbejdsmarkedsreformer, der er blevet lavet gennem de sidste mange år, har medvirket til, at Danmark er et mere velstående land. Det er jo en fagbevægelse, som aldrig nogen sinde kommer med konkrete løsningsforslag på de udfordringer, der er, og de er store, men sådan kender vi desværre fagbevægelsen, når den er værst.
Jeg er personligt ikke imponeret over fagbevægelsens evne til at tage ansvar for det her samfund – det er jeg oprigtig talt ikke. I alt for mange årtier har det været sådan, at fagbevægelsen har vidst, at den f.eks. kunne presse højere og højere mindstelønninger igennem, fordi der var nogle politikere herinde, der var klar til at samle regningen op i form af alle de mennesker, som blev skubbet ud af arbejdsmarkedet. Der er rigtig mange mennesker i Danmark, der er blevet skubbet ud af arbejdsmarkedet, og det synes jeg ikke har været et udtryk for ansvar, ligesom fagbevægelsen også har meget svært ved at tage ansvar ved at få nogle af de mange indvandrere, vi har i Danmark, ind på arbejdsmarkedet, fordi man f.eks. er imod indslusningsløn og andre ting. Så jeg synes alt for ofte fagbevægelsen mangler at tage ansvar for den sådan helt grundlæggende udvikling af det her samfund.
Så vil jeg i øvrigt lige nævne, at trepartsaftaler da i hvert fald ikke er noget, som den socialdemokratiske regering havde specielt meget succes med i forhold til fagbevægelsen, for der kunne de heller ikke tage ansvar. Men vi står helt bag de nedskæringer, der er i Arbejdstilsynet i finansloven. Der er lavet en aftale, der målretter indsatsen – et risikobaseret tilsyn – og det synes vi er fornuftigt, og dermed mener vi også godt, at der kan spares. I øvrigt stod de bevillinger alligevel til at udløbe, og det gjorde de også under den tidligere regering.
Jeg tror ikke, jeg sagde, at fagbevægelsen ikke bidrager med noget som helst godt, for det mener jeg at den gør. Der er mange gode ting, ved at lønmodtagere organiserer sig, og det skaber også et lettere samarbejde mellem arbejdsgivere og lønmodtagere osv., så det kan der siges masser af gode ting om.
Men jeg er fuldstændig uenig i det billede, at den danske fagbevægelse sådan helt grundlæggende set har været dygtig til at tage ansvar for samfundsudviklingen i Danmark gennem de sidste mange år. Det har været fuldstændig afgørende, at der er blevet lavet reformer – det har det stort set været siden 1980'erne – fordi den model, som fagbevægelsen havde været fortaler for, den kæmpestore velfærdsstat, der blev bygget op, simpelt hen ikke var holdbar. Der er blevet lavet mange reformer, og de har været imod langt de fleste af dem. Alle dagpengereformer, kontanthjælpsreformer, førtidspensions- og fleksjobreformen og tilbagetrækningsreformen har de været imod, altså hele bundtet. Det er et faktum.
Vi støtter lovforslaget.
Som flere af de andre ordførere har nævnt, er der tale om, må man sige, endnu et meget, meget omfattende lovforslag på det finansielle område. Vi har tidligere problematiseret omfanget af de her lovforslag og den enorme kompleksitet, som den her type lovgivning indeholder. Vi mener faktisk, at det udgør et demokratisk problem, idet jeg tror, det er meget, meget svært for os, der skal forholde os til de her lovforslag, at overskue konsekvenserne af dem.
Det her lovforslag gennemfører det her UCITS-direktiv, som handler om likviditetsdækningskrav til penge- og realkreditinstitutter. Samtidig foreslås det så også i lovforslaget, at Finanstilsynet får mulighed for at oprette den her prisportal. Lovforslaget er en del af en udmøntning af en aftale fra 2014, som LA ikke var en del af. Vi kan derfor heller ikke støtte det her lovforslag.
Vi tror ikke på, at den her prisportal kommer til at virke, og vi køber ikke helt argumentet om, at fordi sådan en prisportal ikke er der i dag, skal det offentlige oprette en sådan prisportal. Der kan jo være mange ting, som man kunne ønske sig var til stede i dag ude på markedet, og man kan undre sig over, at de ikke er der, men når de ikke er der, er det jo, fordi der ikke er nogen efterspørgsel på dem. Havde der været en efterspørgsel på en sådan prisportal, eksisterede den i dag.
Derudover går man jo også videre med det her lovforslag, idet man giver Finanstilsynet mulighed for at oprette andre former for prisportaler, eller i hvert fald at prisportalen bliver mere omfattende og dermed kommer til at gå ind på områder, hvor der allerede findes private leverandører af sådanne ydelser, og det kan vi ikke gå med til.
Derudover får Finanstilsynet endnu en gang øgede beføjelser. Den her gang handler det om, at lovforslaget giver mulighed for, at Finanstilsynet får adgang til at gå på kontrolbesøg hos det, der bliver kaldt ikkefinansielle modparter.
Det er Advokatrådet i sit høringssvar meget skeptisk over for. De noterer sig, at Finanstilsynets kontrolbesøg som udgangspunkt skal foretages varslet og ud fra en risikobaseret tilgang. Ikke desto mindre finder Advokatrådet, at disse bestemmelser, som der bliver lagt op til her, udgør en undtagelse til grundlovens udgangspunkt om boligens ukrænkelighed, og derfor finder de, at det ud fra et retssikkerhedsmæssigt synspunkt er kritisk, at man nu giver Finanstilsynet de her beføjelser.
Jeg ved, der er andre borgerlige partier, bl.a. Det Konservative Folkeparti, som har været meget kritisk over for, at man giver myndighederne yderligere beføjelser til at gå på kompromis med grundlovens § 72, og derfor håber vi jo selvfølgelig også, at vores gode venner fra Det Konservative Folkeparti vil være kritiske over for det her element i lovforslaget. Men vi kan ikke støtte lovforslaget. Tak.
Egentlig er det her ikke et specielt kontroversielt forslag, da det effektuerer allerede vedtagne EU-regler. Alligevel bør man alligevel nogle gange stoppe op og spørge sig selv, om sådan et lovforslag helt grundlæggende er fornuftigt. Det mener vi ikke i Liberal Alliance at det er, for det, der er tale om her, er helt simpel prisregulering af et produkt på det private marked. Prisregulering er ikke godt for forbrugerne. Det forvrider markedet, det hindrer innovation, det hindrer fremskridt, nye produkter, som selvfølgelig kan være svære for politikere at forestille sig hvad kunne være, fordi man ikke ved, hvad der kan ske i fremtiden. Derfor bør politikere også afholde sig fra sådan noget som prisregulering. Det her lovforslag er udtryk for, at man har prisregulering. I det her tilfælde kan en minister sidde og bestemme, hvad gebyrerne skal være.
Jeg vil dog gerne sige, at når det nu skal være sådan, så er den løsning, der er fundet her, sådan set pragmatisk og fornuftig. Da vi er medlem af EU, så skal det jo være sådan her. Så skal den her lovgivning implementeres, men vi forbeholder os alligevel retten til at sige nej til et lovforslag, som grundlæggende ikke er i forbrugernes interesse, for det er ikke i forbrugernes interesse, at man har prisregulering af produkter, hvis priser fastsættes på det private marked, for det er ikke i forbrugernes interesse på den lange bane med sådanne tiltag.
Derfor kan vi ikke støtte lovforslaget. Tak.
Tusind tak for det. Arbejdstilsynet i Danmark er tre gange så stort som i Sverige. Det svenske arbejdstilsyn kontrollerer færre arbejdspladser, men konstaterer flere overtrædelser. Svenskerne er altså bedre til at udvælge virksomheder med størst risiko for dårligt arbejdsmiljø og lade dem være, som har styr på tingene.
Over de sidste 10 år i Danmark er Arbejdstilsynet blevet tilført stadig flere ressourcer. Det er sket, på trods af at omfanget af anerkendte arbejdsskader har ligget på et stabilt niveau. Der er altså ikke nogen sammenhæng mellem den politiske prioritering og den faktiske udvikling i anerkendte arbejdsskader. De samlede udgifter til arbejdsmiljø- og arbejdsskadeområdet udgør over 9 mia. kr. om året. Udgifterne omfatter alene de omkostninger, der umiddelbart følger af lovgivningen. Det er f.eks. arbejdsskadeforsikringspræmier, finanslovsbevillinger og arbejdsgivernes administrative omkostninger til det her område. Vi bruger ½ pct. af vores BNP på området – langt flere ressourcer end vores nabolande og vel at mærke uden at kunne dokumentere, at vi får en merværdi i form af færre arbejdsskader for de flere ressourcer, vi bruger på området i forhold til vores nabolande, alle højtudviklede velfærdssamfund. Det er ikke hensigtsmæssigt. Det er udtryk for et af de områder, hvor logikken synes at være, at jo flere ressourcer man tilfører, jo bedre bliver det, og at man fuldstændig er blind for, at der naturligvis er en faldende effekt på den sidste krone, man ligesom putter i et område. Sådan er det. Afkastet af investeringen er naturligvis faldende, jo flere ressourcer man bruger på området. Det gælder på dette område, og det gælder på mange andre områder.
Det lovforslag, vi behandler i dag, er en udmøntning af en aftale mellem den tidligere regering, Dansk Folkeparti, Venstre og Det Konservative Folkeparti om en styrket arbejdsmiljøindsats. Lovforslaget medfører bl.a., at Arbejdstilsynet i højere grad bliver risikobaseret. Arbejdstilsynet skal i fremtiden målrette deres indsats mod de virksomheder, hvor der er problemer med arbejdsmiljøet. Det er et fornuftigt skridt at tage, det er et skridt i den rigtige retning, som vi finder godt. Vi finder dog godt, at man kunne have været mere ambitiøs på det her område. Når man læser lovforslaget, kan man konstatere, at det hverken forventes at medføre færre omkostninger for staten eller for erhvervslivet.
Det, som der efter vores opfattelse er behov for på det her område, er færre regler. Jeg har et helt katalog af eksempler på virksomheder, som ikke oplever Arbejdstilsynet som en positiv medspiller, men som tværtimod oplever, at Arbejdstilsynet ændrer praksis, uden at virksomhederne er klar over det, og sætter ind over for ting, som er helt uforståelige for virksomhederne og også for virksomhedernes ansatte. Det kan f.eks. være en virksomhed med få ansatte, en lille startupvirksomhed, som får at vide, at de skal købe plader, som deres stole på kontorerne kan rulle på, uden at der er noget ønske om det, eller at der pludselig bliver ændret praksis, sådan at når man arbejder ude i Bilka, skal man have sikkerhedssko på, når man går ud på lageret for at hente noget – altså ting, som ikke har ret meget med sikkerhed at gøre, men som besværliggør hverdagen ude på virksomhederne unødigt.
Vi skal jo være bevidste om, at det, der først og fremmest sikrer et godt arbejdsmiljø i Danmark, ikke er de mange, mange milliarder, vi bruger på det; det er, at vi har en kultur, en rigtig god kultur, ude på virksomhederne, hvor arbejdsgivere og lønmodtagerorganisationer – arbejdsgivere og ansatte i det hele taget – arbejder sammen med det fælles mål at have et sikkert og godt arbejdsmiljø. Og vi har formentlig det bedste arbejdsmiljø i verden. Der er i hvert fald ikke andre lønmodtagere i verden, der er så tilfredse med at gå på arbejde, som de er i Danmark.
Men selv om der er nogle tidsler, mener vi overordnet set, at det her lovforslag er et skridt i den rigtige retning, og derfor har vi tænkt os at støtte det.
Ingen ønsker ulykker på arbejdspladser. Hvis vi kunne lave en lovgivning, der gjorde, at ingen kom til skade på en arbejdsplads, så ville vi gøre det, men det kan vi jo ikke. Der er jo risiko forbundet med nogle former for arbejde, det slipper vi nok aldrig helt af med. Men det betyder jo ikke, at man ikke skal være fornuftig i forhold til at prioritere ressourcer til et område. Og vi mener ikke, det er fornuftigt at tro på, at jo flere ressourcer, man tilfører et område, specifikt det her område, jo færre arbejdsskader kommer der. Der vil ske arbejdsskader, uheldigvis, som sagt. Vi ville nok alle sammen ønske, at man kunne undgå det, men det er ikke sådan, at hvis vi f.eks. fordoblede ressourcerne til det her område, så ville vi se en halvering af arbejdsskaderne. Sådan fungerer det ikke. Det, der først og fremmest gør, at vi får færre arbejdsskader og har relativt få arbejdsskader i Danmark, er, at vi har et rigtig godt samarbejde ude på virksomhederne mellem arbejdsgiverne og lønmodtagerne.
Nej, det er der ikke nogen der synes er tilfredsstillende, og derfor er det jo også klogt, at man i højere grad sørger for, at Arbejdstilsynet bliver målrettet de virksomheder, hvor man konstaterer, at der er problemer. Men jeg synes, at ordføreren lægger en linje – hvilket jeg synes ordføreren gør tit, og som jeg ikke synes afspejles i virkeligheden – som ligesom består af, at der sådan helt overordnet på arbejdsmarkedet er store konflikter mellem arbejdsgivernes ønsker og lønmodtagernes ønsker. Altså, ordføreren synes efter min opfattelse at tilslutte sig en præmis om, at vi har sådan et klassesamfund, hvor arbejdsgivere og arbejdstagere ikke arbejder sammen. Det synes jeg ikke er en korrekt gengivelse af virkeligheden. De arbejder sammen om at løse de her problemer, og det synes vi er rigtig godt, og vi synes, at det er godt, at man målretter ressourcerne mod der, hvor der er problemer.
For det første vil jeg gerne sige, at jeg mener, at ordføreren manipulerer groft, når han siger, at arbejdsskaderelaterede sygdomme kan gøres op i 60 mia. kr. Det er en grov manipulation. Det er en grov manipulation, fordi der tager man jo alle de anmeldte arbejdsskader, og så opsummerer man det til et beløb, men jo ikke de anerkendte arbejdsskader. Det vil sige, at der er en lang række af de arbejdsskader, der bliver anmeldt, som jo ikke bliver godkendt, og derfor kan man ikke bare sige, at det er 60 mia. kr., når en stor del af det beløb ikke bliver – hvad skal man sige? – anerkendt som arbejdsskader. Det er den ene ting. Det synes jeg er manipulerende at stille det sådan op.
Det andet er, at jeg synes, at de besparelser, der er lagt op til på finansloven, er fornuftige, set i lyset af at vi netop bruger rigtig, rigtig mange ressourcer på Arbejdstilsynet i Danmark. Det er fornuftigt, at man nu laver en lovgivning, hvor man siger, at nu målretter man i højere grad de ressourcer mod de virksomheder, hvor der er problemer. Det synes jeg da er fornuftigt. Så vil jeg bare sige, at jeg simpelt hen ikke køber præmissen om, at jo flere ressourcer man bruger på et område, jo bedre bliver det nødvendigvis.
Det, som ordføreren siger, er stadig væk forkert. De 60 mia. kr. er forkert. Det er ikke folk, som er ramt af en arbejdsskade; det er folk, som har anmeldt en arbejdsskade, men ikke får tilkendt noget på baggrund af en arbejdsskade. Der er meget stor forskel på det. Mange af de sager bliver jo afvist, og derfor kan man ikke gøre det op til 60 mia. kr. Det er den ene ting.
Sygefravær er et problem mange steder, specielt i den offentlige sektor. Hvis man skal måle kvaliteten af arbejdsmiljøet ud fra, hvor stort sygefraværet er, synes jeg, vi skulle komme i gang med at udlicitere rigtig mange opgaver til de private, for der er sygefraværet langt, langt lavere. Så det vil være en fornuftig vej at gå. Det private er tilsyneladende langt bedre til at skabe et godt arbejdsmiljø, som giver lavere sygefravær. Så lad os komme i gang med det.
Igennem de sidste år før valgkampen gjorde Venstre meget ud af at understrege, hvor vigtigt det var, at færre i Danmark var på overførselsindkomst, at flere kom ind på arbejdsmarkedet, og at vi øgede velstanden i Danmark. Det blev der snakket meget om, og stort set hele Venstres valgkampagne var tilrettelagt med det som tema.
Nu laver man så en dagpengereform, som mindsker beskæftigelsen. Og så ved jeg godt, at ordføreren vil sige: Ja, jo, men den understøtter jo den dagpengereform, der blev lavet i 2010.
Men den reform var jo lavet, den stod fast, og den øgede isoleret set beskæftigelsen med 15.000 personer.
Det, man gør nu, er at lave en aftale, der trækker i den forkerte retning. Der vil på grund af den her aftale til hver en tid være 840 flere på dagpenge, end hvis man ikke havde lavet den. Hvordan hænger det sammen med, at Venstre har understreget vigtigheden af, at vi øger beskæftigelsen markant i Danmark?
Jo, det, man gjorde i 2010, var det rigtige. Det er jeg fuldstændig enig i. Det ændrer bare ikke ved, at man nu laver noget, der trækker i den modsatte retning. Og det synes vi i Liberal Alliance er ærgerligt.
Men kan Venstre så ikke ligesom uddybe: Hvor er det ellers, at beskæftigelsen skal øges? Og hvad er Venstres ambition egentlig på det område? Hvor meget skal beskæftigelsen øges? Hvad har Venstre af ambitioner? For hvis en dagpengereform ikke skal øge beskæftigelsen, hvad skal så?
Tusind tak til Enhedslisten for at rejse den her debat.
Danmark er et fantastisk land på rigtig mange områder, men vi har nogle udfordringer. Det er bl.a., at den model, vi har i dag, ikke er i stand til at generere økonomisk vækst og velstand i forhold til andre lande. Vi har haft den fjerdelaveste økonomiske vækst af de 34 OECD-lande de sidste 20 år, og vi har udsigt til den sjettelaveste økonomiske vækst frem mod 2030.
Løsningen på den udfordring er, at flere mennesker bliver flyttet fra overførselsindkomst og ind på arbejdsmarkedet. Det er simpelt hen en forudsætning for, at Danmark udnytter det velstandspotentiale, som vi har. Vi har langt flere på overførselsindkomst i Danmark i den arbejdsdygtige alder end i de højtudviklede velfærdssamfund, der ligger omkring os. Derfor er der også blevet lavet reformer i Danmark gennem de sidste 20 år, hvor man har prøvet at skære noget af det flæsk, der var på velfærdsstaten, væk.
Der er blevet lavet dagpengereformer, kontanthjælpsreformer, førtidspensionsreformer – alt sammen i erkendelse af, at alt for mange mennesker i Danmark var uden for arbejdsmarkedet, og at det var et problem for vores velstand.
Men de problemer eksisterer stadig væk. Derfor synes vi, det er ærgerligt, at man ikke viser det politiske mod, det politiske ansvar, som er nødvendigt i den situation, Danmark står i, og laver en dagpengereform, som ville have bidraget yderligere til at øge beskæftigelsen i Danmark. Det gør den reform, som SOV-flertallet vedtog, ikke.
Den mindsker beskæftigelsen i Danmark, og det er beklageligt, for der er nogle lavthængende frugter i dagpengesystemet, man kunne have taget fat på, hvad der ville have øget beskæftigelsen. Lad mig nævne tre ting.
Vi er det eneste land, hvor man kan gå direkte fra uddannelse og ind i dagpengesystemet uden at have betalt til forsikring – man skal bare melde sig ind. Efter man har fået en skatteyderfinansieret uddannelse og verdens højeste SU, kan man komme ind i en arbejdsløshedsforsikring, som er en arbejdsløshedsforsikring mod tab af lønindkomst, uden at have haft en lønindkomst.
Det synes vi man burde have adresseret. Vi synes, man burde fjerne dimittendsatsen fuldstændig, den findes ikke i andre lande. Det ville have øget beskæftigelsen med 6.000 og have sparet staten for 3 mia. kr., som kunne være brugt på langt mere fornuftige ting. Som sagt er der ikke nogen dimittendsats i nogen af de lande, vi omgiver os med. Det er alle sammen højtudviklede velfærdssamfund, hvor de unge klarer sig lige så godt, som de gør i Danmark.
Man burde også have taget fat på kompensationsgraden i dagpengesystemet. For langt de fleste kan det betale sig at arbejde – ingen tvivl om det. Men i bunden af dagpengesystemet er der store incitamentsproblemer, og det viser sig også, at når man ser på den gruppe af mennesker, ser man, at deres beskæftigelsesgrad er langt lavere end hos andre. Så man burde have adresseret den udfordring.
Problemet er, at vi i Danmark fra politisk side har sagt, at det godt kan være, at arbejdsmarkedets parter sætter sig ned og laver nogle aftaler og aftaler nogle lønninger, men det er vi herinde i Folketinget fuldstændig ligeglade med.
Vi siger, man kan få lige så meget på dagpenge, som man kan ved at tage et job til overenskomsternes mindsteløn. Det synes vi er problematisk, og det burde man have adresseret, sådan at det også kunne betale sig at tage arbejde til overenskomsternes mindsteløn.
Og så burde man have adresseret det problem, at a-kasserne i dag ikke har noget økonomisk incitament til, at deres medlemmer står til rådighed for arbejdsmarkedet. De burde være med til at medfinansiere udbetalingen af dagpengene. Man har jo lavet refusionsreformer i kommunerne, sådan at kommunerne får faldende refusion hen over året, og det er for at give kommunerne en tilskyndelse til altid at have den mest effektive indsats over for ledige og hjælpe dem tilbage på arbejdsmarkedet. Det incitament har a-kasserne ikke, og det burde man også have adresseret.
Det er ligesom de tre lavthængende frugter i dagpengesystemet, man burde have taget fat på, for det havde sikret højere beskæftigelse og medført, at der til hver en tid ville være 10.000 flere mennesker, som var i arbejde i stedet for at være på dagpenge. Det havde gjort Danmark til et rigere og mere velstående land.
Vi finder det beklageligt, at det politiske mod ikke var til stede i Folketinget, og at det her handlede mere om den interne konkurrence, der er mellem Venstre, Socialdemokratiet og DF, om at få lukket den her aftale og få ro på diskussionen i stedet for at tage fat på diskussionen om, hvordan Danmark bliver et mere velstående og rigt land.
Jeg skal på vegne af Liberal Alliance og Det Konservative Folkeparti fremsætte følgende:
(Forslag til vedtagelse nr. V 5).
Jeg har ikke læst den pågældende undersøgelse, og derfor kan jeg heller ikke vide, om den undersøgelse konkluderer, at der er en kausalitet mellem det, der skulle være en øget utryghed, og så specifikt den her dagpengereform.
Men det, som jeg ved helt overordnet, er, at det, der skaber tryghed i et samfund, i hvert fald på den lange bane, er, at det er et rigt og velstående samfund, hvor det offentlige har forbrugsmuligheder, har mulighed for at indkøbe den nyeste teknologi til sygehusene, når borgerne skal behandles, har mulighed for at levere den bedste uddannelse til børnene, og hvor også borgerne er rige og velstående.
For det er en af forudsætningerne for at have gode og trygge liv, og der må man bare sige, at vi er udfordret i forhold til at generere velstand i Danmark.
Det er jo de to ting, man er nødt til at veje op mod hinanden. Altså det, som hr. Peter Hummelgaard Thomsen kalder tryghed, på den korte bane, og så også det, der hedder tryghed på den lange bane. Og det er altså et spørgsmål om, hvor velstående et samfund vi er.
Jo, absolut. Fleksibiliteten på arbejdsmarkedet er en stor fordel, både for arbejdsgiverne, men så sandelig også for lønmodtagerne selv. Det bliver tit udlagt, som om fleksibiliteten på arbejdsmarkedet kun er en fordel for arbejdsgiverne. Det er jo i lige så høj grad en fordel for lønmodtagerne. Derfor ville det også være helt tåbeligt, hvis lønmodtagernes organisationer skulle gå i retning af at forringe den fleksibilitet.
Jeg må bare sige, at de ændringer, der er lavet i dagpengesystemet, f.eks. det, at man gik fra en 4-årig periode til en 2-årig periode, intet har med fleksibilitet at gøre, intet som helst.
Der er lande i verden, der har en større grad af fleksibilitet på arbejdsmarkedet end Danmark, og som slet ikke har så generøst et dagpengesystem, som vi har i Danmark. Danmark har stadig væk overordnet set det formentlig mest generøse og gavmilde dagpengesystem i hele verden. Og der er efter vores opfattelse også rum til at lave ændringer i det system, der vil bidrage til at øge velstanden og samtidig sikre en rigtig, rigtig god forsikringsordning for lønmodtagerne.
Det er ekstremt lille. Derfor synes jeg også, at man skal ændre den ordning.
Jeg synes, der er rigtig mange urimeligheder for de pågældende mennesker, som hr. Pelle Dragsted omtaler, i den måde, vi har indrettet os på i Danmark.
Urimeligheden består set fra min synsvinkel i, at vi har en model, hvor man betaler ind gennem høje skatter, og hvor politikerne så bagefter fordeler de penge, uden hensyntagen til hvem der har bidraget, og hvem der ikke har bidraget.
Derfor er der nogle mennesker i Danmark, som, efter de har arbejdet hele deres liv og betalt skat, får brug for det system, som de har betalt ind til, og så kan de ikke altid få hjælp.
Jeg så gerne, at man gik i retning af, at der i højere grad var en sammenhæng mellem, hvad man betalte ind, og hvad man rent faktisk kunne få.
Jeg synes, at kompensationsgraden burde ligge på 80 pct., sådan at man højst kan få 80 pct. af det, som man ville kunne få, hvis man tog et arbejde til de lønninger, som fagbevægelsen har sagt god for. Og når jeg siger 80 pct., er det, fordi vi ved – det har den tidligere regering også fået belyst ganske grundigt – at når man kan få mere end 80 pct. af det, man kan få ved at være i arbejde, så daler beskæftigelsesgraden ganske, ganske markant for de grupper.
Det vil sige, at så har man ikke længere et system, som giver mobilitet, men så har man et system, som fastholder folk på offentlige ydelser, og det er ikke hensigtsmæssigt, og sådan er det med dagpengesystemet.
Det giver mobilitet for de store grupper, men der er også grupper i dagpengesystemet, som det ikke giver mobilitet for, og hvor det faktisk mindsker mobiliteten, og det er ikke hensigtsmæssigt. Vi er sådan set enige om, at det er godt med mobilitet, men den mobilitet er der ikke i bunden af arbejdsmarkedet, desværre.
Jeg vil sige det på den måde, at jeg da ville blive ganske overrasket – det må jeg nok indrømme – hvis fagbevægelsen, 3F f.eks., gik med til at sænke mindstelønningerne i Danmark. Det kan være, at hr. Jeppe Bruus har en anden opfattelse af det. Men det er jo det, det nu engang ville kræver, altså at fagbevægelsen gik med til at sænke lønningerne. Det tror jeg ikke at de vil gøre.
Det kan holde mindstelønningerne i ro, når man sænker kompensationsgraden, det er rigtigt nok. Og det synes jeg sådan set er godt, for det giver så mulighed for, at nogle flere kan komme ind og blive en del af det arbejdsfællesskab, som jeg også kun kan tro er vigtigt for Socialdemokraterne at folk er en del af. Og det er jo en af de mørke sider ved den måde, vi har indrettet os på, altså at rigtig, rigtig mange mennesker i Danmark – flere end i andre højtudviklede velfærdssamfund – ikke er en del af det fællesskab.
Der må jeg så skuffe hr. Christian Juhl. Hr. Christian Juhl har ikke overbevist mig om noget som helst. Jeg har aldrig påstået, at det ikke kunne betale sig for alle mennesker i Danmark at arbejde. Det ville være noget sludder at påstå det. Selvfølgelig kan det det, men der er grupper, store grupper, på arbejdsmarkedet, som har det, man kalder en lille tilskyndelse til at være i beskæftigelse. Og når man ser på de gruppers beskæftigelsesgrad, kan man se, at den bare er markant lavere end hos andre grupper.
Det er nu sådan ca. 300.000 danskere, som har det, man kalder en lille tilskyndelse til at være i beskæftigelse, og deres beskæftigelsesgrad er altså lavere end andres. Så må hr. Christian Juhl undskylde mig, men jeg fik faktisk ikke nået sidste del af hans spørgsmål. Det vil jeg gerne have lov til at svare på.
Det er jo, når man tager hele gruppen af lønmodtagere og ser på, hvilken kompensationsgrad de gennemsnitligt har. Så er det jo rigtigt nok, at den er lavere, men i bunden af løndannelsen er den for mange over 80, og den er endda også over 90, og jo, det er korrekt. Det må vi tage en snak om en anden dag, men det kan jeg dokumentere.
Så er der det her med a-kasserne til allersidst. Det er jo sådan, at a-kasserne modtager nogle penge fra kontingenterne, men sender dem alle sammen videre til staten. Vi så gerne, at de fik lov til at beholde nogle af de penge og selv var med til at finansiere det, sådan at hvis de var bedre at få folk i arbejde, kunne de beholde nogle penge, og så kunne de jo f.eks. sætte kontingentet ned.
Så vil jeg bare til allersidst sige, at det, der sker, når man laver nogle reformer, også når man reducerer nogle ydelser, er, at flere kommer ind på arbejdsmarkedet. Det kan godt være, at det skaber noget utryghed på den korte bane, men det, det jo gør, er, at folk dermed får højere livsindkomster og højere indkomster på sigt, og det skaber en bedre langsigtet tryghed. Og den synes vi er meget, meget vigtig for samfundet som helhed.
Jamen det har jeg jo ikke lagt skjul på at jeg er skuffet over. Jeg synes, at det rigtige – også for Socialdemokraterne – havde været at påtage sig et ansvar her og sagt: Nu laver vi en reform, som faktisk øger beskæftigelsen i Danmark. Det havde været det rigtige, synes jeg. Det skulle Socialdemokraterne også have medvirket til.
Dansk Folkeparti.
Hvad skal dagpengesatsen være ifølge Enhedslisten? Nej, undskyld. Nogle gange kan det være svært at høre forskel. Jeg mente selvfølgelig Alternativet.
Men hvis ikke det betyder noget for folks vilje til at arbejde, hvad dagpengesatsen er, hvorfor vil Enhedslisten så ikke sætte den op?
SF løb vel også fra et enkelt valgløfte eller 100, da de selv kom til magten i sin tid.
Men nogle af de ting, som SF lavede, mens de sad i regering, var bl.a. en kontanthjælpsreform, hvor man reducerede ydelserne for unge på kontanthjælp, og overskuddet var SF med til at bruge til at sænke selskabsskatten.
Det gjorde SF vel ikke, fordi de er onde mennesker, som synes, man skal være efter folk på kontanthjælp. Det gjorde SF vel, fordi man også mente, at der skulle være et incitament for unge mennesker til at være i beskæftigelse. Unge mennesker skulle ikke fanges i et kontanthjælpssystem. Og effekterne har også vist sig: Det har faktisk bidraget til, at antallet af unge mennesker på kontanthjælp er faldet, og at flere er kommet i beskæftigelse.
Er det ikke en god ting? Er det ikke en god ting, at når man laver ændringer, bl.a. af ydelsesniveauerne, så bidrager det faktisk til, at nogle mennesker kommer ind på arbejdsmarkedet, får højere indkomster og ikke bliver fastlåst i et overførselsindkomstsystem?
Men tilbage står, at SF var med til at reducere kontanthjælpssatsen for unge, og når man ser på, hvad det er, der har virket i den reform, så kan man se, at det er det element, der har haft den største effekt.
SF var også med til at nedregulere satserne for alle overførselsindkomster, herunder dagpenge, så de ikke kommer til at stige så meget. Var det også et udtryk for, at SF sparkede til dagpengemodtagerne – for at bruge den retorik, som SF jo ikke er bange for at bruge mod os andre, når vi siger, at man også skal se på incitamenterne? For de har faktisk betydning for, hvor mange der er i beskæftigelse.
Det gjorde SF. Det lagde SF stemmer til. Det er sandheden. Og det gjorde man vel ikke, fordi man er onde mennesker i SF, men fordi man også dybest set, i hvert fald når man prøver at tage ansvaret, mener, at man så skal bruge de redskaber, som rent faktisk virker.
I den her uge har vi kunnet høre, at en tredjedel af virksomhederne siger, at de har problemer med at skaffe arbejdskraft, og at en tredjedel af den tredjedel siger, at de allerede har måttet sige nej til ordrer, fordi de ikke kan få den arbejdskraft, de har behov for.
Det minder jo lidt om en situation, som vi har set før i Danmark, nemlig op gennem 00'erne. Vi er knap nok kommet ud af en krise, og vi oplever allerede flaskehalse på arbejdsmarkedet.
Nu er den her aftale lukket. Det respekterer vi, der er et politisk flertal bag.
Men de udfordringer, Danmark også på den lidt længere bane står over for, med at sørge for at vi ikke igen havner i en situation som den, vi havnede i i 00'erne, hvor der ikke blev vist rettidig omhu og lavet reformer, som kunne have hjulpet dansk økonomi – også da der kom en krise – er vel ikke forsvundet. Behovet for at udvise rettidig omhu er vel ikke forsvundet, fordi man nu har lukket en politisk aftale.
Er beskæftigelsesministeren enig med mig i det?
Det er jeg naturligvis glad for at høre, og vi deltager altid i forhandlinger med regeringen om at løse nogle af de her udfordringer.
Men når man nu valgte, at det – som Folketinget nu engang er sammensat – ikke var muligt at lave en dagpengereform, som isoleret set ville bidrage til at løse nogle af de her udfordringer, så er det vel bare sådan, at kravene til at være mere ambitiøs på andre områder simpelt hen er større. De må simpelt hen være større.
Hvad skal der så til på andre områder? Hvor meget er det ministerens ambition at vi skal øge beskæftigelsen med i Danmark i den her regeringsperiode for ikke at havne i den samme situation, som vi havnede i i 00'erne?
Jeg forstår faktisk godt forundringen hos Enhedslisten og også til dels hos SF. Sandheden er jo den, at Socialdemokraterne dybest set syntes, at den dagpengereform, der blev lavet i 2010, var rigtig. Den blev ikke lavet af en socialdemokratisk regering, nej, men en socialdemokratisk regering havde også lavet en dagpengereform i 2010, hvis man havde siddet på magten og havde skullet håndtere de udfordringer, Danmark stod over for på det tidspunkt.
Det var jo også derfor, at Socialdemokratiet ikke ændrede dagpengereformen fra 2010, da de selv fik magten, og det er også derfor, at de synes, at det dybest set er en god idé, at man har lavet en dagpengereform, der cementerer reformen fra 2010.
Det er jo sandheden, og alt andet er bare støj, som Socialdemokratiet har brugt i deres valgkamp og i deres angreb på de borgerlige partier. Det kan enhver med et minimum af indsigt i dansk politik godt gennemskue, og det ville bare være befriende, hvis Socialdemokraterne var ærlige omkring det.
Hr. Leif Lahn Jensen ved godt, at han kun lyver for selv, hvis han påstår, at Socialdemokratiet, hvis de havde haft magten tilbage i 2010, så ikke også havde lavet en dagpengereform, fordi de selvfølgelig også ville løse de udfordringer, dansk økonomi stod over for på det pågældende tidspunkt.
Jeg kender godt historikken, men sagen er, at grunden til, at man var så meget imod i 2010, var, at man da ikke havde haft regeringsmagten i over 8 år, og man var villig til at sige alt – alt – for at komme i regering. Man tog så delvis et ansvar, da man kom i regering, ved at løbe fra alle de valgløfter, man havde givet.
Men I synes grundlæggende, at det her er en fornuftig reform – det gør I – og det er også derfor, I cementerer den ved at være med i den aftale, I er med i nu.
Der er jo tale om en genfremsættelse af et lovforslag, som ikke nåede at blive behandlet, inden der blev udskrevet valg. Vi var imod det her lovforslag, da det første gang, under den sidste regering, blev fremsat. Det er først og fremmest, fordi vi mener, at løn- og ansættelsesforhold er noget, som alene arbejdsmarkedets parter skal tage sig af. Det gælder altså også på det her område.
Fagbevægelsen havde et ønske om, at politikerne gik ind og ændrede reglerne på det her område. Det lyttede den tidligere regering til. Derefter satte arbejdsmarkedets parter sig så sammen og udarbejdede det, der så i det store hele er blevet til det lovforslag, vi behandler i dag. Men når det bliver fremlagt, som om det her er et udtryk for en frivillig aftale mellem arbejdsmarkedets parter, er det altså forkert. Arbejdsmarkedets parter – og i det her tilfælde arbejdsgiverne – fik at vide: Vi ændrer det her; I kan lave en aftale, men vi ændrer det her. Det er jo ikke udtryk for frivillighed. Det er jo frivillighed med en pistol for panden, så at sige.
Så vi kan ikke støtte det her lovforslag. Tak.
Der er også her tale om en genfremsættelse, og det her lovforslag kan vi støtte – det gjorde vi også før valget. Det er det, jeg vil sige. Tak.
Nogle gange må vi jo veje forskellige principper op mod hinanden. Sådan er det jo, når man laver politik. Og det er svært at forstå det anderledes, end at Socialdemokratiet mener, at det er vigtigere, at skatteopkrævningen altid og uanset hvad er et hundrede procent effektiv, også når det handler om, at myndighederne kan få lov til at gå ind på folks private grund. Og jeg forstår ærlig talt ikke den der sondring mellem selve boligen og haven. Altså, for os, der bor i et hus og dermed har en have, er det en sondring, som er ret ligegyldig. For når vi går ind over tærsklen til vores matrikel, er vi hjemme. Vi er lige så meget hjemme i vores have, som vi er, når vi er inde i vores stue. Så derfor ønsker jeg og rigtig mange andre mennesker ikke, at myndigheder kan komme på vores grund uden en dommerkendelse. Det mener Socialdemokratiet så ikke er vigtigt, og det synes jeg er meget ærgerligt.
Det giver mig jo så lejlighed til at slå fast, at der intet ulovligt er i at få udført arbejde hos en virksomhed, som ikke har nogen overenskomst. Det er der intet – intet – ulovligt i. Det er ulovligt, hvis der bliver snydt i skat, eller hvis der er regler, der ikke bliver overholdt i forhold til selve sikkerheden af byggeriet. Det ville være ulovligt. Og der har Arbejdstilsynet, som ordføreren også sagde, mulighed for at kontrollere det.
Men sagen er den, at Socialdemokratiet åbenbart finder det vigtigere, at skatteopkrævningen altid er hundrede procent effektiv, også når skatteopkrævningen kolliderer med nogle principper, som vi finder er meget, meget vigtigere, og som er en langt større kilde til vores velstand i øvrigt, end skatteopkrævning er, nemlig det, at vi har privat ejendomsret i Danmark, og at den bliver respekteret.
Hr. Peter Hummelgaard Thomsen har travlt med at få bekræftet, at den lovgivning, man nu afskaffer, ikke var i strid med grundloven. Så vil jeg bede ordføreren bekræfte, at der jo var en grund til, at man overhovedet var nødt til at indføre den her lovgivning. Man var netop nødt til at indføre en hjemmel, der gav SKAT tilladelse til at træde ind på folks grund uden en retskendelse.
Hvis det var sådan, at SKAT bare gjorde det uden den her hjemmel, ville det netop være i strid med grundloven. Derfor var man nødt til at indføre den her lovgivning. Man var nødt til at lave den her hjemmel, der gjorde, at SKAT ikke skulle tage hensyn til grundlovens § 72. Er det ikke korrekt?
Når Enhedslisten var imod terrorpakken og rockerloven, var det så et udtryk for, at Enhedslisten ville beskytte rockere og terrorister?
Det, der ville klæde Enhedslisten i den her sag, var, at Enhedslisten holdt op med at beskylde os, som er imod, at SKAT kan komme ind på folks grund uden retskendelse, for at ville beskytte folk, der vil snyde i skat. For det er præcis den samme argumentation, Enhedslisten bruger mod os, der gerne vil ophæve den her rettighed, som andre har brugt mod Enhedslisten, når de var imod terrorlovgivningen og rockerlovgivningen. Jeg synes egentlig, det er ærgerligt, at man falder til det samme debatniveau, når det, vi taler om her, er, hvor vigtigt det er, at man vægter forskellige principper mod hinanden. For os handler det ikke om at ville beskytte folk, der vil snyde i skat, men det handler om at stå på nogle retsprincipper.
Det er sådan i Danmark, og det er det, der er fuldstændig fundamentalt i den danske model, at overenskomster er private, og at de kun gælder for dem, der har tiltrådt dem. Derfor er det også op til arbejdsmarkedets parter at sørge for, at de aftaler bliver overholdt. Det er der nogle klare spilleregler for. Derfor er det ikke en opgave for myndighederne at kontrollere, om de overenskomster er overholdt. Det er ikke en opgave for myndighederne. Det er det, der vil være et brud på den danske model, altså hvis vi siger, at det er myndighederne, der skal opretholde dem. Så kan vi lige så godt afskaffe tillidsmænd og alle mulige andre og så bare sige, at det er noget, myndighederne tager sig af.
Det synes jeg man skal være opmærksom på, når man fra Alternativets side siger, at man bakker op, og at man godt ved, hvad den danske model går ud på. Det gør man ikke, hvis man mener, at de aftaler, som er private, skal kontrolleres af offentlige myndigheder. Det vil være et fundamentalt brud på den danske model.
Det er ikke et synspunkt, at aftalerne på arbejdsmarkedet er private og kun gælder for dem, der har tiltrådt dem. Er der andre private aftaler, som Alternativet mener at myndighederne skal begynde at kontrollere?
Myndigheder tager sig af lovgivning. De har som forpligtelse at sørge for, at den lovgivning, vi aftaler herinde, bliver overholdt, ikke at private aftaler derude overholdes, medmindre det er en opgave for domstolene. Det har vi Arbejdsretten osv., der kan tage sig af. Det er ikke SKATs opgave. Og bevæger man sig ind på det territorium, begiver man sig ud i et fundamentalt brud med den danske model.
Det, vi har at forholde os til i dag, er det lovforslag, der ligger på bordet, og jeg kan så forstå på den her tale, at der vil Det Radikale Venstre stemme imod. Jeg synes sådan set, at det er beklageligt, at et parti, som jeg altid har opfattet som et parti, der tog retssikkerheden meget alvorligt, vælger at placere sig sådan, for det, man jo gør, er, at man så siger, at hensynet til retssikkerheden, den private ejendomsret, er mindre vigtig, end at vi har en fuldstændig effektiv skatteopkrævning. Selv om vi ikke engang ved, hvor mange penge det her ligesom har fået i statskassen, lader man altså ikke – hvad skal man sige – tvivlen komme retssikkerheden til gode, og man vægter det mindre end en effektiv skatteopkrævning, hvis det overhovedet er tilfældet. Jeg synes, det er ærgerligt, at Det Radikale Venstre placerer sig sådan.
Jeg takker for, at jeg fik den mulighed, så jeg kunne nå nogle forhandlinger andetsteds.
Med det her lovforslag implementerer vi EU's udbudsdirektiv i Danmark. Der ligger et meget grundigt forarbejde bag det her lovforslag. Erhvervsorganisationer, fagforeninger, kommuner, Konkurrence- og Forbrugerstyrelsen og ministeriet har alle været dybt involveret i tilblivelsen af det her lovforslag, hvis formål er at sikre, at borgerne får mest for deres skattekroner, når det offentlige køber ind på deres vegne.
I LA kunne vi godt tænke os, at skatteborgerne havde mulighed for at beholde flere af deres egne penge, således at skatteborgerne i højere grad selv bestemte, hvad deres penge blev brugt til. Det ville være den bedste måde at sikre på, at borgerne får mest værdi for deres penge.
Men det er nu vigtigt med det her nye forslag til udbudslov, idet kommuner, regioner og stat køber ind for over 300 mia. kr. om året. Derfor er det vigtigt, at den lovgivningsmæssige ramme er fleksibel og gennemsigtig, og at den frem for alt sikrer en effektiv konkurrence. Det her lovforslag er efter vores opfattelse et godt skridt i den retning.
Der er dog ingen tvivl om, at der her er tale om meget kompliceret lovgivning. At påstå andet ville være forkert. Derfor er det også af allerstørste betydning, at den her lovgivning bliver evalueret efter et par år, således at vi kan få mulighed for at se på, om der måske er nogle ting, der skal ændres i en bedre retning, hvis kompleksiteten er unødvendig høj. Vurderingen er dog, at den her lovgivning vil give besparelser i størrelsesordenen 800 mio. kr., når lovgivningen er fuldt indfaset i 2018.
Det er vigtigt, når lovgivningen her er vedtaget og der skal udarbejdes vejledninger, som skal bruges ude i kommunerne og i erhvervslivet, at parterne også bliver inddraget i den proces. Det er yderst vigtigt, og vi vil følge op på, om det også er det, der er tilfældet, og om der er tilfredshed med de vejledninger, der bliver udarbejdet efterfølgende.
Men vi kan støtte det her lovforslag, som er en genfremsættelse og næsten ordret er identisk med det lovforslag, som den tidligere regering fremsatte. Jeg er klar over, at der er visse mindre ændringer, men vi kunne støtte lovforslaget før valget, og vi kan også støtte det i dag. Tak.
Kommuner, stat og regioner køber jo masser af varer, som er produceret i udlandet, og hvor de selskaber, der producerer dem, betaler skat i andre lande, ligesom man i udlandet, i andre lande, andre stater køber varer produceret i Danmark af virksomheder, der betaler skat her i Danmark. Det der skattely bliver der kastet meget rundt med fra SF's side. Det er bare vigtigt at holde fast i, at det ikke er et udtryk for, at der bliver foretaget noget, der er ulovligt. Det er jo ikke ulovligt, at en virksomhed har sit hovedkvarter placeret i et andet land end Danmark og betaler skat i det land. Det er der jo masser af danske virksomheder der gør.
Jamen definitionen af skattely er dog ret vigtig i den her diskussion. Altså, hvad menes der med skattely? Vi har EU, vi har fri bevægelighed af varer og kapital. Det har det her lovforslag jo også noget med at gøre. Så hvad er det, SF mener med skattely? Det er det, der står så uklart tilbage. Når en virksomhed sælger nogle varer til en kommune i Danmark, er det så udtryk for, at de er i skattely, fordi de ikke betaler skat i Danmark? Den definition er SF jo nødt til at blive en lille smule klar på.
Hvis det er sådan, at der er en virksomhed, der foretager sig noget decideret ulovligt, så er der jo i den her lovgivning rige muligheder for, at staten eller kommunen, eller hvem det nu måtte være, kan fravælge virksomheden. Det har de masser af muligheder for at gøre, og sådan skal det naturligvis også være.
Fru Mette Frederiksen stod selv i spidsen for en kontanthjælpsreform, hvor man reducerede ydelserne. Og provenuet brugte fru Mette Frederiksens parti til at sænke selskabsskatten. Man gjorde også det under den tidligere regering, at man reducerede satserne for alle overførselsindkomstmodtagere, sådan at de ikke kommer til at stige så meget. Det gjorde fru Mette Frederiksen jo ikke, fordi hun er et ondt menneske, for det er hun ikke, men det gjorde man, fordi man godt ved, at det virker; det er et økonomisk incitament, der rent faktisk virker – det bringer folk i beskæftigelse.
Med hensyn til nogle af de rådighedsbeløb, folk har i kontanthjælpssystemet i dag, f.eks. et ægtepar med to børn, som efter at have betalt skat, husleje, varme, el og daginstitutioner har 15.300 kr. til rådighed, er der tale om beløb, som ligger få hundrede kroner fra det, som en tilsvarende familie har, hvis de tager et arbejde til mindstelønnen på f.eks. HK-området eller i industrien, altså mindstelønninger, som den danske fagbevægelse har sagt o.k. til. Er det ikke et problem for en socialdemokrat, at fagbevægelsen og arbejdsgiverne aftaler nogle lønninger, og at vi så bare laver nogle systemer, hvor vi ligesom siger, at det er vi da ligeglade med? Du kan også være i kontanthjælpssystemet, og så kan du få stort set lige så meget.
Jeg vil egentlig gerne have svar på, om man som socialdemokrat helt grundlæggende ikke synes det er et problem, at vi kortslutter de aftaler, som arbejdsmarkedets parter laver. De aftaler nogle lønninger, fagbevægelsen siger god for de lønninger, og så indfører vi nogle ydelser, som er stort set lige så høje som det, man kan tjene ved at tage et arbejde. Og så kan man snakke om rådighedsregler fra nu og til al evighed, men virkeligheden er den, at vi bare kan se, at for de grupper, som får meget lidt ud af at være på arbejde, er beskæftigelsesgraden meget, meget lavere end for alle andre.
"
1,Ulla Sandbæk,"Mange tak. Undskyld, det var, fordi jeg sad og ventede på, at Liberal Alliance skulle sige noget før mig, men det skal de jo først til allersidst. I Alternativet vil vi vente med hele den debat, der har kørt her i salen, til forslaget rent faktisk bliver fremsat, for det, vi skal snakke om i dag, er jo, om vi er enige i, at der skal laves en undersøgelse, og at der skal lægges nogle tal på bordet. Det synes vi er en rigtig god idé, for så kan vi jo til den tid, når vi skal have debatten her i salen, gøre det på et kvalificeret grundlag. Derfor støtter vi forslaget. Mange tak.
Mange tak. Jeg vil gerne vide, hvorfor Venstre har ændret mening på det her område. Venstres ordfører, hr. Jan E. Jørgensen, sagde jo i 2015, at han ikke forstod, hvorfor man ikke kunne holde færdselsloven udenfor. Lad mig prøve at citere, hvad han sagde dengang:
»Det virker mærkværdigt, at man holder færdselslovovertrædelser udenfor, for det betyder, at folk, der har kørt 63 km/t. et sted, hvor man må køre 50, betragter man som så alvorlige forbrydere, at de skal have karantæne fra deres statsborgerskab. Det giver ikke meget mening.«
Det var Venstres ordfører, som sagde det i 2015. Hvordan kan det være, at Venstre ikke er enige indbyrdes i det her spørgsmål?
Nu er jeg lidt spændt på at høre, hvad hr. Jan E. Jørgensen selv vil sige, altså om han vil støtte det her forslag, som han i hvert fald i 2015 ville have støttet. Men det vil tiden jo så vise.
Mange tak for det. Når jeg var med til at fremsætte det her beslutningsforslag, var det absolut ikke for at drille nogen politiske modstandere. Det var, fordi jeg havde noteret mig, at der var tre partier, nemlig Venstre, Liberal Alliance og Konservative, som i 2015 var enige med mig i, at der burde være en højere bagatelgrænse, når det handlede om overtrædelser af færdselsloven. Derfor tænkte jeg, at så kunne jeg måske glæde de mennesker, som nu i dag ikke har kunnet få et dansk statsborgerskab, men har måttet vente 4½ år på at få det, fordi de er kommet til at overtræde færdselsloven, med, at det nu var korrigeret; at nu kan man altså rent faktisk godt, uden karenstid, overtræde færdselsloven.
Jeg har lige slået op på FDM's hjemmeside for at finde ud af, hvad det er for en bøde, man får, hvis man kører 168 km/t. på motorvejen, som jo mange gange her i dag er blevet anført af dem, som mener, at de der 3.000 kr. er en rimelig grænse. Hvis man kører 168 km/t. på motorvejen, får man en bøde på 5.500 kr., og man får en betinget frakendelse af kørekortet. Det vil sige, at hvis man kører 168 km/t. på motorvejen, ryger man altså langt over de 3.000 kr., som vi mener er for lille en bagatelgrænse, og man bliver også betinget frakendt kørekortet. Det synes jeg er fuldstændig rimeligt, for selvfølgelig skal man ikke kunne køre 168 km/t. på motorvejen. Det er jo virkelig til skade for færdselssikkerheden.
Så er der nogle, der har undret sig over, hvorfor man så ikke også vil have undtaget våbenloven. Så vidt jeg har forstået, vil man nu begynde at kigge på våbenloven, netop i lyset af at der var nogle, der blev standset, fordi de havde en lille kniv i deres bagage. Så vil man lave våbenloven om. Lad os så holde det for sig. Det her beslutningsforslag handler jo ikke om våbenloven. Det her beslutningsforslag handler udelukkende om færdselsloven, og om det er rimeligt, at man skal kunne komme ind i en karenstid, fordi man kommer til at overskride en bøde på 3.000 kr.
Fru Johanne Schmidt-Nielsen har allerede tidligere nævnt nogle eksempler eller i hvert fald et eksempel på ulykkelige mennesker, som er kommet til at overskride den her bødegrænse på 3.000 kr. Jeg blev kontaktet af en kvinde, en SOSU-assistent, som blev ringet op af en ulykkelig borger, som var faldet ud af sengen. Hun sætter sig så med det samme ned i sin bil og skynder sig at køre ud for at hjælpe den pågældende borger til at komme op i sin seng igen. Hun glemmer at underrette politiet om, at hun nu kommer til at overskride hastighedsgrænsen, og hun skal nu vente 4½ år – karenstid – på at få sit statsborgerskab, fordi hun gerne ville hjælpe den pågældende patient. Det synes jeg ikke er rimeligt. Så derfor synes jeg i og for sig, at man burde gøre, som fru Johanne Schmidt-Nielsen opfordrede til, nemlig at sige, at i disse specielle tilfælde, hvor nogen faktisk har fået en bøde på over de 3.000 kr., kan man tage det individuelle hensyn og finde ud af, om det er et enkeltstående tilfælde, eller om vedkommende i det hele taget bare blæser på færdselsreglerne.
Jeg havde lånt min bil ud og fik så en bøde for at overskride hastighedsgrænserne. Jeg blev rasende og tænkte, at det måtte være den, jeg havde lånt min bil ud til, for jeg plejer faktisk at være meget omhyggelig. Jeg har ikke lyst til at betale bøder. Det viser sig så, at det faktisk er mig selv, som på Dag Hammarskjölds Allé har kørt 60 km/t. i stedet for 50 en søndag eftermiddag, hvor min bil var den eneste på Dag Hammarskjölds Allé. Men jeg var altså kommet til at overskride hastighedsgrænsen. Sådan noget kan faktisk udmærket ske. I det øjeblik, man skifter sin håndtaske, kan man faktisk også komme til at glemme sit kørekort. Det har jeg også selv været ude for. Hvis jeg den dag, hvor jeg kørte på Dag Hammarskjölds Allé, også havde glemt mit kørekort, ville jeg, hvis jeg ikke allerede var dansk statsborger, ikke kunne være blevet det. Det synes jeg simpelt hen ikke er rimeligt.
Derfor er jeg rigtig ked af, at de tre partier, som, før vi skrev det her beslutningsforslag, og før man indgik en aftale om, at 3.000 kr. skulle være grænsen, har skiftet mening om de meget, så vidt jeg kunne se, fornuftige regler, som de dengang gav udtryk for at de ønskede at være med til at lave efter et folketingsvalg.
Så det, vi snakker om i dag, er ikke våbenloven. Det er ikke, om der skal kræves nogle specielle ting for at blive dansk. Det mener jeg selvfølgelig også at der skal. Jeg mener jo ikke, at der slet ikke skal stilles krav for at blive dansk. Man skal f.eks. allerede have permanent ophold i Danmark. Der stilles jo også nogle krav. Det, vi taler om, er lige præcis, hvornår noget er så mildt, at det ikke behøver at give karens. Jeg mener, at det at overskride færdselsloven er så mildt, at det ikke behøver at give karens, hvis der skal være en bagatelgrænse på 3.000 kr.
Vi har jo netop udtrykkeligt skrevet i det der beslutningsforslag, at det kun handler om færdselsloven og ikke våbenloven f.eks. For vi er godt klar over, at vi ikke kan røre ved noget der, og det ønsker vi i øvrigt heller ikke at røre ved. Det er kun, fordi vi har fået rigtig mange henvendelser, som lige præcis har handlet om færdselsloven.
Nu blev det så anført, at det skulle være okay at køre 168 km på motorvejen. Der er selvfølgelig ingen, der mener, at det er okay at køre 168 km på motorvejen. Straffen for det er fin – det koster 5.500 kr., og man får en betinget frakendelse af kørekortet.
Men når man så har fået sin bøde, som også fru Johanne Schmidt-Nielsen har været inde på, skal man så yderligere straffes med, at man skal vente 4½ år på at få lov at blive dansk statsborger? Det er der, vi gerne vil have grænsen hævet til, at man i hvert fald kan få det forelagt for Indfødsretsudvalget ved en bøde på op til 10.000 kr.
Jeg mener, at man nu vil tage den lov op til genovervejelse, for alle kan jo se, at det er fuldstændig vanvittigt, at man, fordi man har en eller anden lille køkkenkniv liggende i sin bil, falder ind under våbenloven. Derfor mener jeg at have læst mig til, at den våbenlov vil man lave om igen, så den bliver bragt i overensstemmelse med almindelig sund fornuft. Det håber jeg da i hvert fald.
For der har været mange eksempler på, at folk, som var håndværkere og var på vej på arbejde og havde en lille kniv liggende i bilen, dermed fik en bøde på over 3.000 kr. Alle var enige om, at det var fuldstændig vanvittigt. Så den lov skal laves om, men det har jo ikke noget at gøre med færdselsloven.
Altså, jeg er godt klar over, at beslutningsforslaget siger, at grænsen skal være på 10.000 kr., men jeg ville godt gå med til, at der kan være en karenstid, hvis man f.eks. kører så stærkt, at man får frataget kørekortet betinget. Men så mener jeg som fru Johanne Schmidt-Nielsen, at det ville være fint, hvis vi fik mulighed for at foretage en individuel vurdering af det i Indfødsretsudvalget.
Det er korrekt forstået. Altså, man kan jo f.eks. have kørt så stærkt midt om natten, hvor der ikke var en sjæl på vejen, og der kan være helt specielle grunde til, at man kommer til at køre så stærkt. Men det er da helt klart, at man altså ikke skal kunne køre 168 km/t. på nogen vej, heller ikke på en motorvej.
Når vi har været uenige om forsørgelseskravet, har det jo hængt sammen med, at folk har fået at vide, at kommunen skulle give dem et job. Altså, det er folk, som egentlig skulle have fået tildelt et job i kommunen, men kommunen har ikke kunnet give dem det job. Der har vi været uenige. At det skal medføre en karenstid, når det er kommunen, som ikke har sørget for, at vedkommende har fået et job, synes vi ikke, for det er jo ikke, fordi vedkommende ikke selv har villet tage et skånejob.
Jeg har ikke sagt, at så skal man have statsborgerskab. Men vi talte om sprogkrav, og for at få permanent ophold i Danmark skal man jo allerede have bestået danskprøve 2. Så det vil sige, at man allerede har bestået nogle sprogprøver, sådan at man skal kunne tale dansk for at få permanent ophold. Man kan heller ikke få permanent ophold, hvis man er morder. Alle de krav, som i dag stilles, for at man kan blive dansk statsborger, har man jo i og for sig opfyldt, dengang man fik tildelt permanent ophold. Der er heller ingen, der siger, at man, hvis man efter at være blevet dansk statsborger bliver morder, får frataget sit statsborgerskab igen.
Det, jeg har sagt, er, at jeg ikke mener, at der skal lægges yderligere krav på end dem, man allerede har opfyldt med sin permanente opholdstilladelse, og derefter skal man efter en vis årrække have mulighed for at søge om dansk statsborgerskab uden yderligere krav.
Men jeg ved ikke, om spørgeren mener, at man også skal have frataget sit danske statsborgerskab, hvis man f.eks. begår den form for kriminalitet, som i dag hindrer en i at blive dansk statsborger.
Det er jo noget andet at få tildelt statsborgerskab . Det vil sige, at der får man simpelt hen besked om, at nu er man blevet dansk statsborger, efter at man har været et antal år i Danmark. Det har jeg jo aldrig sagt. Jeg mener, at hvis man søger dansk statsborgerskab – man skal søge dansk statsborgerskab – og allerede har fået tildelt permanent ophold, så skal der ikke kræves mere end det, der blev krævet, dengang man blev tildelt permanent ophold .
Så er det, jeg spørger: Hvis der så yderligere bliver krævet noget i den næste periode, altså at man f.eks. heller ikke må begå en eller anden lille kriminalitet, skal man så også have frataget sit danske statsborgerskab, hvis man begår den form for kriminalitet, efter at man er blevet dansk statsborger?
Nej, selvfølgelig skal man holde de aftaler, som man indgår. Det, man kunne have håbet på, var måske, at den aftale ikke var blevet indgået, eller at aftaleparterne – når det havde vist sig, at der var så mange, som faldt for overtrædelse af færdselsloven, og som derfor ikke kunne få lov til at blive danske statsborgere – blev enige om, at man i forligskredsen kunne sige: Okay, det kan godt være, vi var lidt for hurtige til at inkludere færdselslovsovertrædelser. Måske kan vi trods alt godt gå med til, siden vi nu mente det inden valget, at færdselslovsovertrædelser ikke behøver falde ind under den kategori, hvor man får karens.
Hvis vi indgår en aftale, løber vi selvfølgelig ikke fra den. Men jeg tror måske nok, at vi ville være lidt langsomme med at indgå en aftale lige inden et valg, hvor vi direkte modsagde noget, som vi lovede vi ville lave om på efter et valg.
Mange tak. Først og fremmest vil jeg gerne sige tillykke til alle dem, der nu er kommet på lovforslaget om indfødsrets meddelelse. Hvor meget det betyder, fik vi en meget klar opfattelse af, da Folketinget fejrede statsborgerskabsdagen. I Alternativet bad vi dem, der besøgte os i vores lille værelse, om at skrive på et stykke papir, hvad de især glædede sig over ved at være blevet danske. Det at være blevet en del af demokratiet går igen i rigtig mange af besvarelserne. Samfund, respekt, fællesskab og ligeværd er andre nøgleord, ligesom anerkendelse og inklusion.
En skriver: Det betyder meget. Respekt for Danmark for at have taget os til sig og nu gjort os til en del af landet. Vi er mere end taknemlige for alt. En anden skriver: Jeg er stolt over at have det danske pas hele verden rundt. Stoltheden fremtræder, idet jeg trækker mit pas op af lommen i hver lufthavn. Mange skriver: Jeg har et sted at kalde hjem, en fremtid for mine børn. Børnenes fremtid er jo netop også det, som får rigtig mange asylansøgere til at vove livet på vej mod Europa, fordi der ingen fremtid er for børnene der, hvor de kommer fra. Nogle skriver bare et enkelt ord: Tryghed, drøm. Humor mangler ikke. En skriver: Røde pølser. En anden udtrykker det meget præcist, når der står: Det at være hundrede procent med i alle aspekter af det danske samfund.
Det går også igen mange gange, at når man er i et land, er det vigtigt at være integreret, at få ret til at være en del af det danske samfund: at blive anerkendt for det fædreland, jeg føler også er mit. Men den mest rørende besvarelse kommer fra Olivia på 14 år. Hun skriver: At være ligesom andre.
Tænk, at vi vil byde børn at føle sig uden for fællesskabet, ikke at være rigtig dansk som de andre børn, fordi de krav, vi stiller til deres forældre, er så høje, at de ikke kan opfylde dem, selv om de har gjort alt for at integrere sig, føler sig danske og inderlig gerne vil bidrage alt det, de kan, til det danske samfund. Når det ikke lykkes, føler alle de mange Oliviaer, at de ikke hører til, at de ikke er som de andre, og så er det, at der opstår parallelsamfund, og at unge bliver et let bytte for de ekstreme miljøer, der hellere end gerne lukker dem ind og får dem til at føle sig velkomne.
Hele tanken om, at man skal gøre sig fortjent til at være dansk ved at kunne tale sproget på højt niveau og bestå en indfødsretsprøve, som mange medlemmer her i Folketinget ikke ville kunne bestå, er fuldstændig skadeligt for integrationen.
Det lader til, at hr. Christian Langballe kender Alternativets synspunkter bedre end vi selv, men lad mig i hvert fald kvittere for, at han i det mindste har humor. Alternativet vil naturligvis stille nogle krav til at få dansk statsborgerskab, bl.a. om, at man har boet her et vist antal år, og også at man vil Danmark – men ikke de krav, der stilles i dag. Hvorfor skulle Olivia f.eks. vente 14 år med at få lov til at være ligesom alle andre? Det får kun psykologerne glæde af.
Men indtil vi får lavet reglerne for tildeling af statsborgerskab om, vil jeg glæde mig over, at vi, når lovforslaget engang bliver vedtaget, har fået en hel række nye danske statsborgere, som på smukkeste vis har givet udtryk for deres glæde ved at være blevet danske. Så velkommen og tillykke.
Så skal jeg i øvrigt hilse fra SF og sige, at de også bakker op om lovforslaget.
Tak. Alternativet mener, at man skal have været i Danmark i en række år. Det kan så diskuteres, hvor mange år man skal have været i Danmark. Hvis man har evnerne til det, vil man så lære sig dansk, men mange har faktisk ikke evnerne til det, fordi vi i en årrække har haft en integrationspolitik, som har været fuldstændig sindssyg. Folk har altså været opbevaret i 3 år, inden de overhovedet kunne komme ud i det omgivende samfund. Det har ikke måttet lære engelsk eller dansk, og de har ikke måttet tage noget arbejde.
Vi ved jo alle sammen, at man har spurgt folk, som kommer her for at søge asyl: Hvem skal tage sig af jer? Og i det første halve år siger de: Det skal vi selv. Og efter det første halve år siger de, at det skal samfundet. Vi har simpelt hen invalideret mange af de mennesker, som kom, og bagefter det kan vi jo ikke stille krav til dem om, at nu skal de til at lære dansk og lære noget om det danske samfund.
Vi mener ikke, at det er okay, at nogle børn ikke skal have de samme vilkår som andre børn. Så hvis du har fast ophold i Danmark, bør dine børn også blive danske statsborgere fra fødslen. Det kan ikke nytte noget, at de skal vente med at blive danske statsborgere, til deres forældre har lært tilstrækkeligt med dansk eller kan bestå en statsborgerskabsprøve.
Nu er min taletid desværre udløbet, men jeg håber, jeg har givet et indtryk af, hvor vi sådan cirka står.
Altså, børn skal selvfølgelig kun kunne blive statsborgere, hvis deres forældre har permanent ophold i Danmark. Hvis der kommer en flygtning fra Syrien og søger om asyl i Danmark og får et barn, er det er jo ikke sådan, at det barn automatisk skal blive dansk statsborger.
Men jeg synes ikke, det er rimeligt, at vi udsætter nogle børn for at være anderledes end alle andre børn. Det er en kæmpe belastning for børn at føle, at de ikke hører til i det land, hvor de vokser op. Børnene kan jo dansk og er også fuldstændig integreret. Hvorfor skal de ikke have de samme vilkår som alle andre børn? Det er især børnene, som jeg er bekymret for.
Nu er der jo også danskere, som ikke er specielt gode til at tale det danske sprog. Jeg har f.eks. en sent udviklet datter. Jeg vil gerne vide, om hr. Christian Langballe vil tage hendes ret til at stemme ved folketingsvalg fra hende, fordi hun er sent udviklet og ikke nødvendigvis kan sætte sig ind i politik, for det kan hun jo ikke. Jeg snakker med hende om det, og hun kan sætte sig ind i mange ting, og hun er sprogligt god, men hun har ikke de færdigheder, som vi vil kræve, eller som hr. Christian Langballe vil kræve, for at man kan få dansk statsborgerskab.
Det er jo heller ikke alle danskere, som kan svare på de spørgsmål, som vi forlanger at man skal svare på for at blive dansk statsborger. Jeg kan ikke svare på dem hundrede procent, og jeg mener ikke, at jeg er en dårligere dansker af den grund.
Jeg mener, man skal stille nogle krav, som folk med rimelighed kan opfylde. Og hvis man selv har opbevaret dem et sted, hvor de er blevet mere og mere sygeliggjorte og har fået sværere og sværere ved at lære dansk, f.eks. fordi de lider af posttraumatisk stress, så skal vi ikke bagefter komme og sige, at de heller ikke skal have lov til at blive danske statsborgere.
Jeg mener ikke, de har ret til statsborgerskab. Jeg mener, vi bør tildele dem et statsborgerskab, når de kommer for at blive her i landet. Vi ved, at de ikke kan vende tilbage til Syrien. Vi ved, at de kommer til at leve hele deres liv i Danmark. Hvorfor skal de så leve som andenrangsborgere i Danmark, fordi de ikke kan bestå en statsborgerskabsprøve, og fordi de ikke kan lære dansk på et tilstrækkelig ordentligt niveau?
Jeg mener ikke, at man skal gøre sig fortjent til at være dansk. Jeg mener, at folk, som er kommet til Danmark, og som vi har givet ret til at bo i dette land, bør have den fulde ret med alle de rettigheder, der hører til det at være dansk statsborger. Ja, det mener jeg. Der er ingen forskel på, om man er født her eller kommet hertil, hvis man bor her.
Tak. Jeg vil gerne høre, om ministeren i modsætning til hr. Christian Langballe hørte, at jeg sagde, at jeg ikke mener, at det er en ret at få tildelt dansk statsborgerskab. Jeg mener, at for integrationens skyld bør vi tildele det. Uanset at det ikke er nogen ret, mener jeg, at det er bedst for det danske samfund, at vi tildeler de mennesker, der allerede bor her, dansk statsborgerskab og gør dem til fuldgyldige statsborgere.
Det er jeg godt klar over. Jeg har ikke yderligere kommentarer til det. Vi har vores uenigheder og kan være lige gode venner alligevel.
Tak. Jeg vil gerne sige mange tak til ministeren for besvarelsen. Vi er godt klar over, at vi ikke kan komme ind på de to sager, men måske bare ganske lidt. I hvert fald er det to studerende, som har gjort denne hasteforespørgsel højaktuel. De to studerende har begge opnået topkarakterer og lever fuldt ud op til ministerens udtalelse, både i dag og i det svar, som ministeren kom med til fru Johanne Schmidt-Nielsen, om, at regeringen gerne vil tiltrække dygtige udenlandske studerende og arbejdstagere.
Denne forespørgsel sætter på ingen måde spørgsmålstegn ved, at der selvfølgelig skal være en øvre grænse for, hvor meget udenlandske studerende kan arbejde, at der skal være betingelser for opholdstilladelsen, og at der skal være konsekvenser af at bryde loven.
Men spørgsmålet er, om konsekvenserne nødvendigvis skal være en automatisk udvisning, for det er jo det, der har været tilfældet med de to unge studerende, hvis udvisninger er omtalt udførligt i dagspressen.
Den ene har efterfølgende fået arbejde i Danmark og kan nu lovligt vende tilbage, så hans sag har fået en lykkelig udgang. Men den anden opholder sig nu i Portugal sammen med sin kone og et 3-årigt barn, der var i behandling på Hvidovre Hospital, fordi han har en genfejl, som betyder, at han ikke kan nedbryde laktose. Derfor er han henvist til en særlig diæt, som er utilgængelig i Nepal, som familien kommer fra.
Problemet er opstået, fordi der i forarbejderne til udlændingeloven angives, at en overskridelse af den tilladte arbejdstid skaber en formodning om, at hensigten med opholdet ikke er at studere, men at arbejde – en formodning om. Og man kunne jo således tro, at denne formodning kunne afkræftes, ved at den studerende ganske enkelt dels dokumenterede, at han eller hun har bestået samtlige eksamener i perioden, hvor arbejdstidsoverskridelsen fandt sted, dels fremlagde dokumentation for, at vedkommende er mødt til undervisningstimerne i semesteret.
Den studerende har imidlertid overhovedet ikke fået mulighed for at afkræfte formodningen om at være arbejdstager, fordi praksis har været, at han eller hun automatisk er blevet udvist i det øjeblik, arbejdstiden er blevet overskredet.
Der står nemlig også i forarbejderne, at der ved overskridelse af arbejdstiden normalt skal ske inddragelse af studie- og arbejdstilladelsen, og det er så sket i alle tilfælde og automatisk.
Jeg er som sagt ikke uenig i ministerens svar. Men mens man nytænker lovgivningen på området, kan ministeren relativt let tilkendegive, at lovgivningen skal forstås således, at der er allerede som lovgivningen ser ud i det efter nogle ganske bestemte kriterier i form af beviser for, at der er tale om studier og ikke om arbejde, er mulighed for at undlade den automatiske inddragelse og pålæg om udsendelse.
De eksisterende regler er ikke urimelige, hvis der ud fra bestemte kriterier skabes en reel adgang til at afkræfte formodningen om arbejdshensigt. Sådanne kriterier kan være enkle og behøver ikke at levne mulighed for misbrug. De kan administreres med lempe og rette op på en praksis, der er uønsket af stort set samtlige partier i Folketinget.
Jeg ser frem til en god debat og glæder mig til ministerens svar.
Jeg skal i øvrigt lige læse forslaget til vedtagelse op. (Formanden (Pia Kjærsgaad): Ja!).
(Forslag til vedtagelse nr. V 22.)
 
Det er hr. Marcus Knuth, som har lavet den endelige formulering. (Formanden (Pia Kjærsgaard): Jo, men vi skal lige have partierne. Det er mere af hensyn til det bogførte). Ja. Det er på vegne af ALT, S, V, EL, LA, RV, SF og KF.
Mange tak. Kan ordføreren bekræfte, at der ikke bare var tale om én studerende, som nu har fået arbejde i Danmark, men om to studerende, hvoraf den sidste kommer fra Nepal? Hans hjem ligger i ruiner, han har intet at vende tilbage til. Han har oven i købet en 3-årig søn, som lider af en laktoseallergi. Den kan han ikke flytte tilbage til Nepal med, om der så fandtes et hus eller en familie eller nogen som helst chance for et arbejde i Nepal.
Så der er et meget, meget akut problem for studerende nr. 2, som i øjeblikket opholder sig i Portugal og venter på, at han kan få sin sag genoptaget. Det er bl.a., fordi den sag jo skal genoptages, at jeg har bedt om en hasteforespørgsel, så der her kan gives nogle retningslinjer for, hvordan han måske kunne have fået en anden afgørelse end at være blevet udvist.
Mange tak. Men så kan ordføreren jo altså også bekræfte, at der faktisk er grund til denne forespørgsel, fordi der er tale om to studerende.
Mange tak. Er ordføreren ikke enig i, at det netop er de her to enkeltsager, som har gjort os opmærksomme på, at der er noget, som bør laves om i lovgivningen? Det er jo derfor, at fru Johanne Schmidt-Nielsen stillede et spørgsmål til ministeren. Vi var ikke opmærksomme på det her, og vi kunne have risikeret, at folk kom hertil, betalte 400.000 kr. for deres studier og efterfølgende blev udvist på grund af en teknikalitet. Det er vel ikke særlig hensigtsmæssigt i forhold til at tiltrække andre studerende, at de kan risikere at blive behandlet sådan.
Jeg håber da i hvert fald, at det er fremgået af talerne, at det også er meningen. Det er ikke meningen, at det skal laves om til, at man kan arbejde ubegrænset. Meningen er, at man, hvis man studerer, ikke skal udvises.
Tak. Mit spørgsmål ligger lidt i forlængelse af hr. Simon Emil Ammitzbølls. Der står jo nemlig, at en overskridelse af den tilladte arbejdstid skaber en formodning om, at hensigten med opholdet ikke er at studere, men at arbejde. Kunne man så ikke sige, at den formodning lige så godt kunne være gået den anden vej, altså at man ikke havde behøvet at formode eller tage som givet, at der nu var tale om et studie, men om et arbejde? For man kunne vel lige så godt have formodet, at der faktisk var tale om et arbejde.
Så kan man ikke sige, at det lige præcis i forhold til den formodning er gået den forkerte vej i den her konkrete sag? Vil ministeren ikke godt bekræfte, at man ikke nødvendigvis behøver at udvise folk på en formodning?
Reglerne er jo, at man selvfølgelig ikke må arbejde mere end 15 timer, men så har man betalt en bøde, og så kan man jo godt sige, at den sag dermed er ude af verden. Man behøver ikke oven i købet at tilføje, at man formoder, at vedkommende så er arbejdstager. Det er jo regeringen, som har skrevet de forarbejder, så derfor kan man vel godt sige, at ja, det formodes, men det er ikke dermed bevist.
Tak. Ordføreren har helt ret i, at indfødsretsprøvens afskaffelse, altså at man ikke skulle være imod det, falder på stengrund. Det gør det i hvert fald her i Alternativet. Vi tænker på de børn, som vokser op, og som føler, at de er anderledes end andre børn. Andre børn er danske, men de børn, som vokser op sammen med dem, og som føler, at de er danske, fordi de er født her, og fordi deres forældre i øvrigt også er danske, skal alligevel op til en indfødsretsprøve. Kan ordføreren slet ikke forstå, at det udgør en psykologisk barriere for at føle sig dansk for de børn, som skal tage en prøve for at få lov at blive det?
Ja, og derfor mener vi slet ikke, at der skal være nogen.
Kan ordføreren slet ikke forestille sig, at man netop skaber et parallelsamfund ved at sige, at hvis de ikke opfylder ganske bestemte betingelser, som de måske ikke har forudsætninger for at opfylde, så får de ikke dansk statsborgerskab, og at de unge, som nu skal bestå en prøve, føler, at de kommer til at vokse op i et parallelsamfund, hvor de bliver udelukket fra alt det, som automatisk kommer til deres klassekammerater?
Nu mener jeg jo ikke, at alle, der kommer hertil, nødvendigvis skal have statsborgerskab; man skal selvfølgelig have boet her i en række år, og man skal selv ønske at blive dansk statsborger. Men det, der undrede mig, var bare, at ordføreren sagde, at det ville skabe parallelsamfund, hvis man gav folk statsborgerskab, og det argument fatter jeg simpelt hen ikke.
Mange tak. Først og fremmest vil jeg komme med et stort tillykke til alle dem, der i kraft af dette lovforslag står til snart at blive danske statsborgere. Som dansker føler jeg mig stolt og beæret over, at de ønsker aktivt at tilvælge Danmark som deres hjemland. Det er virkelig stort, særlig set i lyset af at deres vej hertil har været mere end almindelig vanskelig, lang og hård. Hvorfor det er tilfældet, har den foregående ordfører gjort rede for, altså hvorfor vi nu har et januarforslag og ikke bare et april- og et oktoberforslag, så det vil jeg ikke komme ind på igen.
Men jeg mener, at det er dejligt, at trods de politiske uenigheder, vi har her i salen, om, hvilke kriterier som bør gælde for at kunne blive dansk statsborger – og de uenigheder er jo meget store – er det alligevel godt, at ansøgerne kan vide, at deres ansøgning bliver bedømt ud fra retningslinjer, der gælder på det tidspunkt, hvor de søger, så de ved, hvilke krav de skal opfylde, og kan målrette deres indsats efter det. Der siger jeg selvfølgelig især tak til Liberal Alliance, som sørgede for, at det kunne ske.
Der står i grundloven, at indfødsret skal tildeles ved lov. Det er rigtigt. Det er nemlig det, vi gør i dag. Vi har opført navnene på en række mennesker på et lovforslag, og nu vedtager vi ved lov, at de bliver danske statsborgere. Men der står ikke i grundloven noget som helst om, hvilke kriterier vi skal bruge for at opføre navnene på ansøgere til statsborgerskab på et sådant lovforslag.
I Indfødsretsudvalget stemmer vi om, hvem der af forskellige grunde skal opnå dispensation fra de almindelige krav. Der er nogle retningslinjer, ja, men de bliver fortolket vidt forskelligt af udvalgets medlemmer. Det betyder i realiteten, at det kan være op til et enkelt medlems vurdering, om en ansøger bliver dansk statsborger eller ej. Det undrede mig meget, da jeg som nyt medlem trådte ind i Indfødsretsudvalget. Det føltes dybt uretfærdigt.
For nylig kunne vi i pressen læse om to brødre med nøjagtig den samme svære diagnose, der søgte dispensation. Den ene fik ja, den anden fik nej. Således kan en ansøger ved større eller mindre tilfældighed opnå dispensation fra et eller flere krav og derved opnå dansk statsborgerskab og blive en ligeværdig borger i det danske samfund med de demokratiske rettigheder, der følger med. En anden ansøger med en fuldstændig sammenlignelig dispensationsansøgning kan ved større eller mindre tilfældighed samtidig blive nægtet dispensation fra kravene og således være henvist til at leve sit videre liv uden mulighed for at blive en rigtig del af det land, som han eller hun betragter som sit. Dette beror altså alene på en tilfældighed. Ingen regler forhindrer disse tilfældigheder i at forekomme, men en sådan vilkårlighed er ikke et retssamfund og et Folketing værdigt.
Ansøgerne er også helt uagtet udvalgsmedlemmernes retfærdighedssans fuldstændig henvist til uvished, idet han eller hun ikke har en chance for at vide, hvilke kriterier der ligger til grund for afgørelsen, der træffes i udvalget. Jeg vil nu mene, at der faktisk er en mulighed for at sikre langt større retssikkerhed, også i forbindelse med dispensationssager, og jeg håber, at vi i udvalget får rejst en debat om, hvordan vi sikrer en bedre og mere retfærdig håndtering af disse sager i fremtiden. Det vil Alternativet gerne medvirke til. Foreløbig har et mindretal i udvalget bedt om, at vi kan få eksperter til at fortolke, om grundloven virkelig kræver, at udvalget tager individuel stilling til alle dispensationsansøgninger.
Jeg vil slutte af med endnu en gang at udtrykke et varmt tillykke til alle de kommende statsborgere. Jeg håber at hilse på mange af dem på statsborgerskabsdagen.
Alternativet stemmer for lovforslaget.
Jeg vil gerne bede spørgeren om at forklare, hvorfor det ikke er vilkårligt, at vi har en liste med f.eks. 70 dispensationsansøgninger. Fra nr. 1 til nr. 70 er der et parti, der siger, at nr. 5 får dispensation og nr. 22 får. Et andet parti siger, at nej, det skal være nr. 7 og nr. 13, der får, og et tredje parti peger på nogle helt andre. Det vil sige, at et medlem i udvalget kan tildele dispensation, som alle andre nejsigere har sagt ikke kan få dispensation. Hvorfor er det ikke vilkårligt?
Jeg mener bare, at hvis ikke der skal være vilkårlighed, så bør det være ministeriet, som foretager den vurdering, som i dag foretages af udvalget. Det ville jeg være helt tilfreds med.
Tak. Nu omfatter dette lovforslag jo ikke bare flygtninge, men også danskere, som faktisk ikke har været her i 7 ud af de sidste 8 år, og som derfor vil blive stillet sådan, at de får en ydelse på SU-niveau, men uden at være i stand til at tage arbejde.
Mener ordføreren ikke, at de danskere, som kommer ned på den helt lave ydelse, vil få svært ved overhovedet at få råd til at komme ud på boligmarkedet?
Jeg synes, at 900 danskere, som bliver berørt af det her lovforslag, er temmelig mange. Det synes jeg ikke bare man kan se så let på.
Men grunden til, at det også skal ramme danskere, er jo, at man ikke har lov til at diskriminere ifølge de konventioner, som vi har skrevet under på.
Synes hr. Martin Henriksen virkelig, at det er okay, at der er 900 danskere, som nu for eftertiden ikke får råd til en ordentlig bolig eller kommer under fattigdomsgrænsen?
Mener ordføreren virkelig, at folk, som kommer hertil som flygtninge og gerne vil blive her og arbejde i Danmark, ikke har noget incitament til at komme ud på arbejdsmarkedet? Har ordføreren nogen sinde mødt et menneske fra Syrien, som ikke siger: Hvornår kan jeg komme i praktik? Hvornår kan jeg komme ud på arbejdsmarkedet? – og som gang på gang får at vide af sin kommune: Det kan du ikke komme nu, kom igen om en uge, om tre uger, om en måned 
Jeg synes, det er en hån over for de mennesker, som gerne vil bidrage til det danske samfund, men nu ikke kan komme ud på arbejdsmarkedet, at lade, som om de ikke vil, men behøver et incitament til det.
Så ordføreren mener ikke, at det hænger sammen med den fuldstændig fejlslagne integrationsproces, som man havde dengang, hvor man lod folk sidde i asylcentre, hvor de ikke fik lov at lære dansk og ikke fik lov til at bidrage med noget som helst, men langsomt sad og forvitrede. Og når de endelig langt om længe kom ud i kommunerne, var der heller ikke nogen særlig god integrationsindsats dér, så det er jo ikke mærkeligt, at de ikke er kommet ud på arbejdsmarkedet.
Jeg håber virkelig, at der kommer nogle tiltag, så det ikke kommer til at ske med de flygtninge, som kommer nu.
Mange tak. I dag er vi ved at skrive videre på fortællingen om Danmark. Det er en fortælling, som vores omverden har svært ved at forbinde med det Danmark, de kender, og som mange danskere i høj grad har svært ved at forbinde med det Danmark, vi kender.
Vi ved, at en af grundene til, at Danmark har haft så stor succes og er berømt i hele verden som et foregangsland økonomisk, socialt og miljømæssigt, er, at vi har været et meget lige samfund. Få har haft for meget og færre for lidt.
Men kløften mellem rig og fattig bliver hele tiden større, og denne lov vil gøre den endnu større. Den vil skabe en hidtil uset fattigdom i Danmark og i den grad stille sig i vejen for integrationen.
Dette kapitel i historien om Danmark blev påbegyndt i august 2015 med L 2, hvor integrationsydelsen blev indført for de nye flygtninge. Jeg husker tydeligt debatten.
Den byggede for oppositionens vedkommende på, at alle høringssvar på nær et gjorde opmærksom på, at det ikke ville få flere ud på arbejdsmarkedet at indføre integrationsydelse. Resultatet ville blive fattigdom, og det ville især gå ud over børnene.
Inger Støjberg var uenig. Børnene ville ikke blive fattige, for deres forældre ville komme ud på arbejdsmarkedet, sagde hun. I den sammenhæng tog hun Rockwool Fonden som gidsel for sine synspunkter, selv om det klart fremgår af fondens undersøgelse, at der kun kom marginalt flere ud på arbejdsmarkedet, og det gjorde der først efter 4 år. Undersøgelsen blev oven i købet foretaget i en opgangsperiode, som der ikke var taget højde for i tallene.
Inger Støjberg var også uenig med sit eget ministerium, som angav, at loven kun ville få 400 – 400 – mennesker ud på arbejdsmarkedet.
Men der er jo mange tusinde mennesker, som bliver ramt af integrationsydelsen og ikke kommer ud på arbejdsmarkedet, uanset at Inger Støjberg erklærer sig uenig i det. Det er ikke, fordi de mangler motivation for at komme det, for den kommer alle nytilkomne flygtninge med, men fordi fortidens elendige integrationsplaner og rigide systemer langsomt, men sikkert, har klientgjort flygtningene.
Derfor er der så mange, der står uden for arbejdsmarkedet i dag, og det vil integrationsydelsen ikke ændre på. Tværtimod vil den gøre det endnu vanskeligere for flygtningene at få overskud til at søge arbejde, når de hele tiden skal slås for at få hverdagen til at hænge sammen.
I stedet for at indføre integrationsydelsen ville det være oplagt at påbegynde integrationsprocessen allerede fra dag et i asylfasen ved at give intensive sprogkurser, kompetenceafklare asylansøgerne,  omskole dem, der har umiddelbart brugbare kompetencer, sende dem til de kommuner, der efterspørger deres kompetencer, finde beskæftigelse i et samarbejde mellem kommuner og virksomheder, give mulighed for at flytte til de kommuner, hvor der opstår et arbejde, i stedet for at man som flygtning skal være stavnsbundet til den kommune, flygtningen først har fået anvist, ansætte væsentlig flere socialrådgivere til at matche flygtningene med arbejdspladserne, ændre på det bureaukrati, der stiller sig i vejen for ansættelser, og i højere grad inddrage civilsamfundet og frivillige.
Det arbejde kunne regeringen have påbegyndt allerede ved sin tiltrædelse. Mig bekendt er der ikke taget skridt i den retning endnu, men jeg er i det mindste glad for, at der omsider bliver taget skridt til trepartsforhandlinger med fokus på adgang til arbejdsmarkedet.
Nogle kommuner har forstået, hvad der skal til. Vejle Kommune har f.eks. en solstrålehistorie om en ung mor til tre små børn med en syg mand og meget ringe danskkundskaber. Kommunen skaffede hende et job i Bilka, hvor hun blev ansat i bageriet. Ved siden af arbejdet fik hun danskundervisning. Det viste sig, at kunderne elskede hende, og hun elskede dem. Hun fik et kursus i hygiejne og er i dag fuldt integreret på arbejdsmarkedet. Det er den slags fortællinger, jeg gerne vil have fortalt om Danmark.
Tak. Nu kan man jo ikke sige, at en levestandard er rimelig et sted, fordi man måske får lidt flere penge i Danmark, end man fik der. Det afhænger jo ganske af, hvad leveomkostningerne er i det land, man kommer fra.
Mange syrere kommer jo ikke fra fattigdom. De kommer fra krig nu, men mange af dem har jo været læger eller sagførere og har levet i store huse. De lever i adskilligt større huse – det har jeg i hvert fald set, når jeg har rejst i Mellemøsten – end dem, vi lever i i Danmark, og har biler og ferierejser. De kommer ikke fra fattige kår.
Men det ændrer jo ikke ved, at det, man byder dem her i Danmark, er en ydelse, som ligger under fattigdomsgrænsen, og som sammenlignet med det, som vi andre har, er meget, meget ussel.
Nej, det kan fru Ulla Sandbæk ikke. For BNP kan jo godt være meget lavere i et land, men leveomkostningerne er jo så også tilsvarende lavere.
Jeg boede selv en række år i Palæstina, og der er BNP jo vanvittig meget lavere, end det er i Danmark, men ikke desto mindre har folk altså et sted at bo, de har mad på bordet, de har til deres daglige fornødenheder. Mange af dem finder oven i købet penge til at sende deres børn på universitetet, selv om det koster penge.
Så man kan ikke regne ud fra BNP, hvis man ikke tager alle de andre livsforhold med ind i sine betragtninger.
Mange tak. Jeg vil bare lige præcisere, at jeg selvfølgelig ikke på nogen måde har sagt, at man har en højere levestandard i Syrien end i Danmark. Så ville jeg jo være ualmindelig dum. Det har man ikke. Men man kan jo ikke sammenligne to levestandarder. Folk fra Syrien kommer hertil, og de sammenligner sig med de mennesker, der allerede bor i Danmark. De sammenligner sig, i forhold til hvad børnenes klassekammerater kan. De sammenligner sig med, hvad deres naboer kan. Så derfor kan man ikke sammenligne to levestandarder. Man er nødt til at sammenligne sig med de mennesker, i hvis land man bor.
Så siger jeg, at i Syrien har man ganske vist en lav levestandard, og når de mennesker, som kommer her, har sammenlignet sig med de andre mennesker i Syrien, så har de et okay liv.
Nej, vi er overhovedet ikke enige om, at folk, som kommer hertil, ikke skal sammenlignes med de danskere, de bor iblandt. Jeg ville kunne se med milde øjne på det her forslag, hvis det rent faktisk var sådan, at folk, som kommer hertil som flygtninge, kunne gå ud og få et arbejde, altså hvis det her lovforslag ville være det nødvendige incitament. Men for det første tror jeg slet ikke, at de mennesker behøver et incitament – de vil gerne have et arbejde. For det andet er det meget, meget svært at få et arbejde, og regeringen har jo ikke gjort særlig meget for at gøre det muligt for de mennesker at få et arbejde.
Det var derfor, jeg i min ordførertale spurgte: Hvorfor ikke begynde med at sikre adgangen til arbejdsmarkedet? Og hvis det lykkedes, kunne man lave en fattigdomsydelse.
Mange tak. Jeg tror, vi alle sammen synes, det ville være en stor lykke, hvis flygtninge kommer ud på arbejdsmarkedet, men spørgsmålet er jo, om det her lovforslag er den rigtige måde at få folk ud på arbejdsmarkedet på. Det forudsætter jo i virkeligheden, at alle dem, som i dag er på sociale overførsler, bliver der, fordi de mener, at det er det letteste og godt kan betale sig. Men jeg tror ikke, at nogen mennesker, som er på sociale overførsler, siger, at de gerne vil lade alle os andre betale for deres liv, fordi de ikke gider at arbejde. Jeg tror, at man er på social overførsel, fordi man ikke kan få et arbejde. Hvis det er tilfældet, så vil integrationsydelsen jo overhovedet ikke hjælpe folk ud på arbejdsmarkedet.
Ministerens eget departement har sagt, at ud af de 21.000 mennesker, som vil blive omfattet af denne lov, regner de med, at der kommer 400 mennesker i arbejde. 400 mennesker. Mener ministeren, at det er helt forkert beregnet?
Men jeg fik stadig væk ikke svar på, hvor arbejdspladserne kommer fra, hvis ministeriet har skønnet, at der kun er arbejdspladser til 400 mennesker. Så er jeg i øvrigt ikke enig i, at dem, der er på kontanthjælp, synes, det er rimeligt, at vi andre skal betale over vores skatter, for at de ligger hjemme på sofaen. Jeg tror, de allerfleste mennesker ser en værdi i at arbejde. Det er ude på arbejdspladserne, man har sine arbejdskammerater; det er det, der giver mange mennesker mening, og derfor er jeg grundlæggende uenig i, at det skal kunne betale sig at arbejde. Jeg mener, man har krav på at få et arbejde.
Mange tak. Ordføreren benyttede i sin tale endnu en gang lejligheden til at fremføre det synspunkt, at det er billigere at finansiere flygtninge i lejre i nærområderne, end det er at få dem her til Danmark. Dertil er der jo så at sige, at der slet er ikke kommet nogen penge til lejrene, så hvis man forfægter det synspunkt, må man jo komme med pengene først – og tilstrækkeligt til, at folk også gerne vil blive der. Men vi havde netop besøg af UNHCR, og de gjorde opmærksom på, at folk i lejre i reglen bliver der i 20 år, og dermed bliver det i sidste ende faktisk dyrere at have folk i lejre end at have dem her i Danmark, have dem i et asylcenter i et år og bagefter få dem integreret, hvor de kommer ud på arbejdsmarkedet og tjener deres egne penge. Er det en udtalelse, som ordføreren finder relevant?
Men det er jo sådan set ikke det, UNHCR gør opmærksom på,  altså at vi bør tage flere flygtninge. UNHCR gør opmærksom på – og det er tal, man kender – at en flygtning i reglen kommer til at sidde 20 år i en flygtningelejr, hvor man altså skal forsørge en flygtning i 20 år med alt  – simpelt hen alt: mad, tøj, lægehjælp, uddannelse, og at det bliver væsentlig meget dyrere end at modtage en flygtning i et land, hvor man kan integrere flygtningen, sådan at flygtningen bliver en del af det land og kommer til at betale skat.
Tak. Jeg vil gerne spørge ordføreren, hvordan han forestiller sig at man skal hjælpe i nærområderne. Er det i form af lejre, eller er det i form af, at man giver en meget stærkere udviklingsbistand, så også det omliggende samfund, altså de folk, som bor der i forvejen, får en hjælp?
Vi havde besøg af UNHCR i går. De sagde, at man slet ikke kan fastholde folk i lejrene. Vi får et mere og mere urbaniseret samfund, og folk vil simpelt hen ikke acceptere, at de skal bo i lejre. Men lad os så endelig sige, at der er nogle, som bliver tvunget til at blive, fordi de er for svage til at forlade området: Så vil de typisk være i en lejr i 20 år. Og at opretholde livet for et menneske i en lejr i 20 år bliver alt andet lige, sagde UNHCR, meget dyrere, end det vil være at få et menneske til Danmark, få det integreret og få det ud på arbejdsmarkedet.
Det, jeg taler om, er jo ikke, om flygtninge selv skal bestemme, hvilket land de kommer til, men det er, hvor man hjælper bedst. Ordføreren siger, at vi kan hjælpe flere i nærområderne, end vi kan hjælpe, ved at de kommer her til Danmark. Nej, siger UNHCR, det passer ganske enkelt ikke. Vi kan hjælpe færre mennesker i nærområderne for de samme penge, for de mennesker kommer til at sidde i flygtningelejre i 20 år. I Danmark kommer de måske til at være et par år, inden de bliver integreret og bliver selvforsørgende. I en flygtningelejr skal vi hjælpe de samme mennesker med alt i 20 år, og det bliver meget dyrere.
Mange tak. Alternativet anerkender fuldt ud, at kommunerne er presset, og at de skal tilføres ekstra penge fra staten, men det, som det først og fremmest handler om, er, at hvis presset på kommunerne skal lettes, skal vi lykkes med integrationen, så flygtningene hurtigst muligt kan komme ud på arbejdsmarkedet og blive selvforsørgende. Det vil et ophold i en flygtningelandsby absolut ikke føre til, tværtimod.
Asylansøgerne kommer med et stort ønske om at lære dansk og komme i arbejde, at blive integreret og bidrage til det danske samfund. Det ønske skal vi gøre alt for at støtte, og det begynder bedst allerede i asylfasen på asylcentrene. Det er en investering, som betaler sig, uanset om asylansøgerne får asyl eller ej. Ca. 80 pct. af asylansøgerne får i dag asyl, og hvad de sidste 20 pct. angår, vil de komme tilbage til deres hjemlande med en række kompetencer, som vil komme både dem selv og deres lande til gode. Det er totalt nedbrydende for asylansøgerne – både fysisk og psykisk – at tilbringe de første mange måneder i et asylcenter, i uvirksomhed og klientgjorte. Det, at man i alt for mange år har budt asylansøgere den tilværelse, er jo netop grunden til, at integrationen hidtil er mislykkedes.
Jeg vil gerne anerkende Det Radikale Venstre for en række konkrete forslag til, hvordan tiden i asylcentrene bedst fremmer integrationen. Det er tanker, som vi også i Alternativet har gjort os, tanker om, at det kan ske med en intensiv sprogundervisning, ved kompetenceafklaring, i samarbejde med kommunerne og erhvervslivet, med ret til at arbejde fra dag et, ved, at flygtninge boplaceres i de kommuner, der efterspørger deres kompetencer, og ved, at pengene følger flygtningen, så det bliver muligt at flytte til en kommune, hvor der findes arbejde – for blot at nævne nogle af de meget gennemtænkte og konstruktive forslag, som Det Radikale Venstre er kommet med.
Der er nogle højskoler, som allerede i dag med stor succes modtager flygtninge som elever. Det koster kun 700 kr. om ugen, og det er en unik mulighed for en flygtning for at få den bedst tænkelige mulighed for at blive velintegreret både sprogligt og samfundsmæssigt i form af kendskab til dansk kultur og oparbejdelse af venskaber, som kan lede til alle tænkelige indgange til job- og boligmarkedet. Og kommunen ville få et halvt eller måske endog et helt års respit med at finde bolig og arbejde til flygtningen.
At anbringe en flygtning i en flygtningelandsby vil være en katastrofe for integrationen. Når man kommer til et nyt land og endnu ikke har fået familiesammenføring og derfor befinder sig i en permanent bekymring for sin familie og i total usikkerhed om, hvordan livet vil forme sig i det nye land, vil man naturligvis søge sammen med de naboer, der deler ens situation og taler ens sprog. Og man vil ikke have overskud til at bevæge sig ud over landsbyens grænser. Derfor påpeger vi i vores fælles forslag til vedtagelse, at vellykket integration kræver samspil med lokalsamfund, skoler, uddannelsessteder og arbejdspladser, og at flygtninge derfor skal sikres boliger lokalt.
Flygtninge er ikke kun en udgift. Det hænger sammen med, at samfundets udgifter til en borger ligger i de første 20 år af en borgers liv, hvor der er udgifter til vuggestue, børnehave, skolegang og lægebesøg, og de sidste 20 år af en borgers liv, hvor der især er udgifter til folkepension og sygdomsbehandling. Samfundets indtægter ligger i de mellemliggende 40-50 år, hvor en person er aktiv på arbejdsmarkedet. Når asylansøgerne kommer til Danmark som 20- eller 30-årige, har de altså levet mange af de første dyre år et andet sted og er i en alder, hvor de kan gå direkte ud på arbejdsmarkedet og bidrage positivt til samfundet, hvis vi vel at mærke lykkes med integrationen. (Den fg. formand (Bent Bøgsted): Tiden er gået). Er tiden gået? O.k., så må jeg jo holde her.
Mange tak. Ordføreren har gjort opmærksom på, at man ønsker at kunne integrere flygtninge ordentligt, men ude i kommunerne har de jo sagt, at den her lovpakke absolut vil stille sig hindrende i vejen for, at man kan integrere flygtninge ordentligt, bl.a. på grund af den meget lave ydelse, de skal få. Det er jo så ikke en del af den her lovpakke. Men flygtninge sover i gennemsnit 2 timer hver nat, fordi de er meget, meget bekymrede for, hvad der sker med deres koner og deres børn, som de ikke kan få sammenføring med. Tror ordføreren virkelig, at man, hvis man i 3 år ikke kan sove mere end 2 timer om natten og måske ikke engang kan sove 2 timer om natten, så vil kunne integreres ordentligt?
Tror ordføreren ikke, at det, at integrationen er mislykket, i meget høj grad hænger sammen med, at man tidligere lod flygtninge og asylansøgere sidde i asylcentre uden at lære dem dansk, uden på nogen måde at lade dem komme ind på arbejdsmarkedet, uden at prøve at integrere dem fra dag et, og at man nu med dette forslag vender tilbage til nøjagtig de samme tilstande, som gav den ualmindelig dårlige integration?
Mange tak. Jeg synes jo, at sammenligningen med danskere på overførselsindkomst og det, at man vil fratage asylansøgere smykker, halter voldsomt. For det første beder man jo altså ikke politiet om at tage hjem hos folk på overførselsindkomst og ransage deres hjem for at se, om de har smykker eller andet, som kan omsættes. For det andet siger man jo heller ikke, at hvis folk er på overførselsindkomst og f.eks. har en pensionsopsparing, skal de realisere den pensionsopsparing og betale den til staten. For kvinder, der kommer fra Syrien, er deres smykker faktisk deres pensionsopsparing. Når de bliver gift, får de smykkerne, og hvis manden dør eller de bliver skilt fra deres mand, er det deres sikkerhed for at kunne leve et liv sammen med deres børn.
Dansk Folkeparti vil jo gerne have, at alle vender tilbage til Syrien, i det øjeblik der bliver mulighed for det: Mener Dansk Folkeparti så, at de berørte kvinder skal vende tilbage til Syrien til et liv fuldstændig uden den sikkerhed for at kunne leve et nogenlunde anstændigt liv, som de kom med i form af deres smykker?
Nu har asylansøgere jo ikke oparbejdet nogen gæld, i det øjeblik de kommer til den danske grænse. De er overhovedet ikke kommet inden for Danmarks grænser, og der er heller ikke blevet brugt en krone på dem – og det ville i øvrigt være penge, som tages fra udviklingsbistanden. Så jeg kan ikke se, at man kan sammenligne de to ting.
Derimod kan jeg godt se, at man ville kunne sammenligne det, at man f.eks. tvinger folk til at realisere deres pensionsopsparing, med det, at man har tænkt sig, at kvinder, der kommer her og søger asyl, skal realisere deres eneste pensionsopsparing, og at de dermed ikke kan vende tilbage til det land, de kommer fra, og få et liv der.
Mange tak. Jeg tror, at ordføreren og jeg har en lidt forskellig opfattelse af, hvad der er humant, og hvad der ikke er humant. Jeg mener f.eks. ikke, at det er humant, at man skal vente 3 år på at få familiesammenføring, når vi ved, hvor totalt belastende det er, og når vi også ved, at mennesker efterfølgende ikke kan integreres, fordi de er blevet fuldstændig ødelagt psykisk. Mener ordføreren ikke, at det, at de skal vente 3 år på familiesammenføring, vil kunne få asylansøgere til at tage deres familie med herop og dermed udsætte deres børn for den meget farefulde færd, som det er at sejle over Middelhavet, fordi de ikke længere tør efterlade deres familiemedlemmer i krigsområderne?
Der er jo ingen tvivl om, at det er det primære formål med hele det her lovgivningskompleks. Men mener ordføreren ikke, at det er uretfærdigt over for de mennesker, som har været her siden foråret sidste år, og som ikke har nået at indgive en begæring om familiesammenføring, fordi de ikke har været her længe nok? De bliver nu fanget af de her regler, fordi de simpelt hen ikke har vidst, at de skulle vente 3 år på familiesammenføring. Desuden kommer de efterfølgende til virkelig at koste enormt mange penge for dette samfund, fordi de vil bryde sammen og rimeligvis vil skulle have alle mulige former for psykologisk hjælp til både dem selv og efterfølgende også til deres børn.
Ordføreren gentager, hvad vi allerede har hørt mange, mange gange, nemlig at der skal være en massiv hjælp i nærområderne. Men så er det bare, jeg undrer mig over, at Liberal Alliance i de finanslovsforhandlinger, som vi netop har overstået, ikke er kommet med et eneste forslag om, at der skulle gives penge til nærområderne. Tværtimod er det eneste forslag, som Liberal Alliance har, og som man virkelig vil sætte hele regeringens liv på spil for, skattelettelser i toppen til allerede rige danskere. Hvad er det for nogle penge, som Liberal Alliance mener skal komme til nærområderne? I øjeblikket sulter folk i nærområderne, og så er det jo klart, at de ikke bliver dernede, men at de flygter til Danmark.
Nu er jeg jo altså tilfældigvis ikke finansordfører, det er fru Josephine Fock, og det var hende, der sad og forhandlede det. Det var 50 mio. kr., man gav i yderligere humanitær bistand, og der findes 8 millioner flygtninge i nærområderne. Er det virkelig det, som skal være Danmarks bidrag, for at vi får et markant højere bidrag til nærområderne? Tror ordføreren virkelig, at 50 mio. kr. hjælper 8 millioner mennesker til at blive dernede?
Mange tak. I 1969 skrev Inger Christensen digtsamlingen »Det«, og et af digtene lyder sådan:
»Et samfund kan være så stenet
At alt er en eneste blok
Og indbyggermassen så benet
At livet er gået i chok
Og hjertet er helt i skygge
Og hjertet er næsten hørt op
Til nogen begynder at bygge
En by der er blød som en krop«.
Regeringens afskrækkelseskampagne virker. Jeg krymper mig, når jeg hører flygtninge sige i medierne, at de ikke ønsker at blive fanget i Danmark, fordi Danmark er koldt og danskerne er kolde, og når jeg hører unge velintegrerede mennesker sige, at debatten får dem til at føle sig uønskede og nedværdigede, selv om de er opvokset her i landet og føler sig lige så danske som alle os andre.
Debatten puster også til den frygt, som nogle danskere har for fremmede og for det nye og ukendte. Det skræmmer mig oprigtigt dybt, at vi har borgere her i landet, der hellere ser dybt kriminelle rockere i deres lokalsamfund end flygtninge. Der skræmmer mig, at det efterhånden er blevet almindeligt at læse racistiske og truende kommentarer på sociale medier. Debatten har nemlig også konsekvenser for, hvordan vi, der allerede bor her i Danmark, forholder os til hinanden. Det skaber splid, og det har skabt splid, og jeg kan mærke, at det også berører mig.
Det er derfor med en ambivalent følelse, at jeg står her på talerstolen. På den ene side er det et forslag, der i den grad får mig til at føle afmagt, og det strider imod stort set alt, hvad jeg står for, og alle de værdier og det menneskesyn, som jeg tror på. På den anden side har jeg ikke lyst til at puste endnu mere liv i den retorik, der skaber frygt, fjendebilleder og dæmonisering, bl.a. i de nedladende og uværdige beskeder og trusler, som det er mit indtryk at flere politikere og ikke mindst ministeren er udsat for. Jeg tror, at mange ligesom jeg er fyldt med stærke følelser for tiden, men vi må ikke glemme at lytte med hjertet og tale til det bedste i hinanden.
I sin nytårstale sagde statsministeren:
»Jeg vil kæmpe for at lede Danmark gennem migrations- og flygtningekrisen på en måde, så vi kan kende vores land, mens krisen står på – og genkende det, når vi er igennem. Med vores økonomi, vores sammenhængskraft og vores værdier i behold.«
Det er en god ambition, men jeg må indrømme, at det Danmark, jeg kender, og de værdier, jeg gerne vil genkende om 4-5 eller 10 år, er meget svære at finde i dette lovforslag. Jeg tror aldrig, jeg har set så mange, lange og dybt bekymrede høringssvar. Hvis regeringen virkelig ønsker at stå vagt om vores værdier, burde 232 sider med meget alvorlig og saglig kritik gøre indtryk og give anledning til eftertanke. Er vi i gang med at give afkald på den humanisme og den empatiske forståelse for de allersvageste, som har defineret vores samfund i generationer?
Jeg deler den dybe bekymring, som samtlige organisationer udtrykker, for, at dette forslag vil tvinge endnu flere børn på flugt og traumatisere flygtninge, voksne som børn, der nu må leve i flere år adskilt fra deres familier. Det er den mest skadelige og nedbrydende form for usikkerhed, som man overhovedet kan udsætte et andet menneske for: Savnet af dem, man elsker, og uvisheden om deres ve og vel. Det er et lovforslag, hvis grundsubstans i alle sine dele giver en usikkerhed, der skaber daglige bekymringer for en gruppe mennesker, der i den grad har brug for vished og tryghed.
I høringsnotatet fremhæves det flere gange af ministeriet, at dette forslag skal styrke integrationen, hjælpe kommunerne og beskytte sammenhængskraften i samfundet. Det samme har ministeren og statsministeren flere gange henvist til. Men dette lovforslag gør desværre det stik modsatte.
Nu har jeg ikke mere tid, så jeg vil bare gerne have lov til at komme med den sidste sætning, som jeg synes er meget vigtig, nemlig at der på trods af dette lovforslag og på grund af de mange mennesker i civilsamfundet og i erhvervslivet er en grund til et håb. Og jeg vil gerne sige tusind tak for den indsats, som de gør. Tak.
Nu er det jo sådan, at vi har nogle internationale konventioner, som bestemmer, hvorledes man er berettiget til at få asyl i et andet land, og hvornår man ikke er berettiget til det. Jeg mener selvfølgelig, at vi skal overholde konventionerne, og vi skal give asyl til de mennesker, som er berettiget til at få asyl, uanset hvor mange de er.
Naturligvis er det problematisk, men en af de ting, vi kunne gøre, var jo f.eks. at tilslutte os EU's politik på området og så sørge for, at EU's politik også kom til at virke. Vi burde jo give noget, som minder om en Marshallhjælp til nærområderne, sådan at flygtninge rent faktisk får lyst til at blive der, fordi de kan leve i en asyllejr. Så længe der hverken er mad til dem, uddannelse til dem, lægehjælp til dem eller arbejde til dem, får vi det antal flygtninge, som kommer her, og så er vi rent faktisk forpligtet til at tage imod dem. Men i det øjeblik vi rent faktisk giver den hjælp, der er behov for i nærområderne, holder de jo op med at komme. Det ville være langt mere konstruktivt end et lovforslag, som gør andre mennesker ulykkelige.
Ja, det kan jeg, fordi de prøver jo af al magt at afbøde de konsekvenser, som vil komme af det her lovforslag, med hensyn til at mennesker bliver dybt traumatiserede, og at de igennem deres traumer slet ikke kan blive integreret på det danske arbejdsmarked. Der står civilsamfundet parat med hjælp til danskundervisning ved at tilbyde venskaber, ved på alle måder at prøve at få flygtninge og asylansøgere til at føle sig velkomne. Det vil selvfølgelig være en vis form for modvægt til det forslag, som ligger her, og er da også det, fordi regeringen har jo foreløbig ikke gjort noget som helst for at lette adgangen til arbejdsmarkedet. Erhvervslivet har så taget på sig nu, at man prøver på at skaffe arbejdspladser til asylansøgerne. Så det er det, jeg mener giver os håb for fremtiden.
Mange tak. Ministeren taler om, at hun gerne vil løbe en procesrisiko. Det vil sige, at hun godt er klar over, at det her er meget tæt på kanten af de internationale konventioner, som vi har tilsluttet os. Samtlige høringssvar siger jo også, at vi langt overskrider grænsen for, hvad der er tilladt. Er ordføreren også parat til at løbe en procesrisiko?
Alle høringssvarene siger jo det modsatte.
Jamen så vil jeg da godt lige følge op på det spørgsmål, for man må vel regne med, at den kvinde, som kun får 1 års beskyttelse, først kan vende tilbage til Syrien, den dag der ikke er krig længere. Men manden kan vel også vende tilbage til Syrien, den dag der ikke er i krig længere, for så er han jo ikke længere i fare for at blive indrulleret i hæren. Så hvor er forskellen? Jeg kan stadig væk ikke se det.
Jeg kan da ikke se, at det her overhovedet har noget at gøre med politik. Det er da rent faktuelt, at det bliver sagt, at hvis man er mand, og hvis man er i fare for at blive tvangsindkaldt til hæren, så har man altså ikke konventionsstatus, men hvis man er kvinde og bare er flygtning, så har man konventionsstatus. Det har da ikke noget at gøre med politik, det har netop at gøre med, ud fra hvilke kriterier man tildeler status her. Så jeg kan stadig væk ikke forstå, hvorfor man skal vente 3 år på at få familiesammenføring, hvis man kommer fra et krigsområde og er kvinde, og ikke skal, hvis man kommer fra et krigsområde og er mand.
Mange tak. Her op imod den tilstundende jul vil jeg tillade mig at citere fra Det Nye Testamente. I Matthæusevangeliet står der, at den, som har, han skal få, og han skal få overflod, men den som intet har, fra ham skal endog tages det, som han har. Jeg tror, at det er det, som Venstre og regeringen prøver at føre ud i livet. De prøver nemlig at tage fra dem, som overhovedet ingenting har, og give til dem, som har. Men jeg tvivler nu på, at det er det, som Jesus har ment med det her citat. Jeg tror, han har ment, at dem, som har næstekærlighed, dem, som har empati, dem, som tager vare på de fattige, skal få endnu mere af det, de har, nemlig empati og kærlighed, og dem, som ingenting har, dem, som absolut vil tage alt, hvad de fattige har, fra dem skal det, de har, tages. Så vidt citatet fra Det Nye Testamente.
Derfor er jeg rigtig, rigtig glad for, at SF er kommet med dette beslutningsforslag, som i det mindste for 2015 gør, at dem, som allerede stod på finansloven, kan få de penge igen, som de havde regnet med. Det har været en fuldstændig katastrofe for de mennesker, som stod på finansloven, at pengene pludselig er blevet taget fra dem. De har været nødt til at fyre folk, de har ikke kunnet gennemføre de ting, som de havde lovet ude i den tredje verden, den anden del af verden. Derfor er jeg selvfølgelig rigtig, rigtig glad for, både at SF har fremsat beslutningsforslaget – det vil jeg takke mange gange for – og at De Konservative i Udenrigsudvalget sagde, at de vil undlade at stemme om dette forslag, så det kan blive vedtaget.
Jeg er meget spændt på, hvad ministeren vil sige. Det her er jo ikke en regering, som har for vane at rette sig ret meget efter noget som helst – hverken efter hvad menneskerettighederne eller Ombudsmanden siger, men jeg håber da i det mindste, at regeringen vil rette sig efter et beslutningsforslag vedtaget her i Tinget. Så det håber jeg bliver min julegave, nemlig at ministeren vil rejse sig og sige, at man vil rette sig efter beslutningsforslaget og føre pengene tilbage. Tak, og god jul alle sammen.
Mange tak. Ordføreren er glad for, at der er blevet satset på mere hjælp i nærområderne. Nu er der jo altså 8 millioner flygtninge i nærområderne, og man har bevilget 50 mio. kr. mere i støtte til nærområderne – dvs. 1 dollar pr. flygtning i 1 år. Man regner jo med, at man skal bruge 1 dollar om dagen for at overleve, så synes ordføreren, det er særlig prisværdigt, at man nu giver 1 dollar på 1 år til flygtningene i nærområderne?
Når man regulerer for de penge, vi trækker fra ulandsbistanden, som går til indkvartering af flygtninge her i Danmark, så er vi nede på 0,5 pct. Hvis man nu regulerer for det i alle de andre lande, er vi så stadig et af de bedste lande? De andre lande modtager jo ikke helt så mange flygtninge som Danmark. Er den regulering foretaget?
Mange tak. Jeg vil gerne spørge ordføreren, hvad der sker, hvis vi nu får at vide, at de her problemer faktisk ikke kan løses. Skal vi så følge regeringens ændringsforslag og vente i 2 år og lade operatørerne stå med uløselige problemer? Eller ville det ikke være meget, meget mere fornuftigt at følge det ændringsforslag, som siger, at vi skal kigge på det her igen om 3 måneder, så vi netop ikke sætter operatørerne i situationer, som de ikke kan løse – altså ikke, fordi de ikke vil, men fordi de muligvis ikke kan.
Jeg forstår stadigvæk ikke, hvad ændringsforslaget om, at man skal kigge på det her om 2 år, skal til for, hvis det nu viser sig, at man faktisk er nødt til at kigge på det lang tid før. Alle vi, som har været imod at hastebehandle det her lovforslag, har jo sagt, at vi godt kunne acceptere hastebehandlingen, hvis ændringsforslaget blev vedtaget. Ikke desto mindre har ordføreren brugt næsten al sin tid på at forklare, hvorfor man hastebehandler. Det har vi jo forstået.
Det, vi ikke kan forstå, er, hvorfor man ikke vil kigge på det igen om 3 måneder. Og det synes jeg stadig væk ikke jeg har fået nogen god forklaring på.
Jamen det er da meget interessant, at ordføreren ganske åbent vedgår, at hvis de her regler bliver indført, kan man ikke komme til at søge asyl i Danmark. Men det er jo altså faktisk imod menneskerettighederne, at man ikke kan komme til at søge asyl i et land. Jeg ved godt, at regeringen ikke har noget imod at gå imod menneskerettighederne, bl.a. i forbindelse med at skulle vente 3 år på familiesammenføring – det siger man at man gør ganske åbenlyst – men at man også vil bryde menneskerettighederne, ved at der ikke kan søges asyl, synes jeg vel nok er rimelig mærkeligt.
Vil ordføreren anerkende, at det er imod menneskerettighederne, at man ikke længere ville kunne søge asyl i Danmark?
Så vil jeg gerne bede ordføreren om at forklare mig, hvad ordføreren mente med, at så må folk blive i Padborg. For det er jo altså sjældent sådan, at asylansøgere kommer med et rejsedokument, som giver dem adgang til Danmark. Hvis de havde et visum, kunne de jo tage et fly. Det ville være noget lettere at komme til Danmark med et fly og med et visum. Hvad mener ordføreren med, at så må folk blive i Padborg? Jeg opfatter det sådan, at så kan de ikke søge asyl i Danmark.
Jeg forstår ikke, at ministeren ikke mener, at der er behov for en revisionsklausul. Dels siger man, at det her er en meget kortsigtet løsning, og dels er der flere, som har givet udtryk for, at man jo egentlig gerne ville have snakket med de faglige organisationer, at man gerne ville have snakket med transportørerne. Mener ministeren virkelig, at transportørerne selv skal finde ud af, hvordan de f.eks. undgår at overtræde love? De siger, at det i øjeblikket er sådan, at de med denne lov kan komme til at handle lovstridigt. Skal de virkelig selv finde ud af det?
Lad os nu sige, at der kommer en, som vil søge asyl i Danmark og siger til de her transportører: Jeg vil bare gerne hen til grænsen, jeg vil gerne lige over grænsen for at søge asyl. Så er det togkontrolløren, som skal sige: Du kan ikke få asyl i Danmark, for jeg kan ikke transportere dig til grænsen. Hvordan kan man overhovedet komme til at søge asyl på de betingelser?
Er ministeren ikke enig i, at der er en forskel på, om man er kommet til en lufthavn med sit pas og sine rejsepapirer og er blevet checket ind og der har kunnet godtgøre, hvem man er, eller om man stiger ombord på et tog, hvor togpersonalet jo ikke har haft mulighed for at gøre det forberedende arbejde og f.eks. ikke har mulighed for at se, om man kommer med et falsk pas, om man reelt er flygtning, eller man ikke er flygtning? Er der slet ikke nogen forskel på, om man kommer i en lufthavn i Danmark og gerne vil rejse ud af Danmark til et Schengenland, eller man ankommer udefra og gerne vil rejse ind i Danmark?
Mange tak. Ordføreren har gentagne gange henvist til retspraksis, men der er vel ingen retspraksis for en så ekstraordinær situation, der kan danne baggrund for dette lovforslag. Ekstraordinære situationer er jo ifølge definitionen noget, som ligger uden for normal retspraksis.
Så har ordføreren også gentagne gange talt om Institut for Menneskerettigheder, og de skriver jo:
»Instituttet anbefaler derfor, at der i loven indsættes klare regler om den maksimale tidsmæssige udstrækning både af frihedsberøvelse ved indrejse og af suspensionen af den enkelte udlændings ret til domstolskontrol, således at loven begrænser regeringens beføjelser i overensstemmelse med Danmarks internationale forpligtelser.«
Der står altså faktisk, at regeringen får hjemmel til at træffe beslutninger, der kan være i strid med Danmarks internationale forpligtelser. Det synes jeg alene er nok, og så mener jeg ikke, man burde have lavet den her lovgivning, inden man havde undersøgt, om de her bestemmelser rent faktisk er i strid med Danmarks internationale forpligtelser.
Så står der, at man »anbefaler«, men når instituttet anbefaler, at man bringer noget i overensstemmelse med Danmarks internationale forpligtelser, så er det, fordi de mener, de er overtrådt. Ellers vil de jo ikke anbefale, at lovforslaget blev bragt i overensstemmelse med de internationale forpligtelser.
Tak. Er vi enige om, at forudsætningen for, at en sådan situation opstår, er, at Sverige har lukket sin grænse, og at vi derfor står med mennesker, som vil søge asyl i Danmark? Situationen på Lolland var jo den, at Sveriges grænse var åben, og derfor søgte folk at komme i transit i Danmark, men vi ved jo, at flygtninge har mobiltelefoner, og de vil vide, om Sveriges grænse er lukket, altså vil de ikke med en lukket svensk grænse prøve at bruge Danmark som transitland.
Den anden ting er, at hvis folk kommer og søger asyl her i Danmark, vil der jo ikke være nogen grund til at frihedsberøve dem. De er jo interesserede i at komme og få deres asylsag behandlet. De vil lade sig indkvartere, mens de venter på, at myndighederne finder ud af at behandle deres sag. Hvorfor i alverden frarøve dem deres bevægelsesfrihed, mens de tålmodigt, rimeligvis, venter på at få lov at blive her?
Ordføreren mener altså, at under alle omstændigheder vil det, hvis der kommer et meget stort antal flygtninge, være nødvendigt at frihedsberøve dem alle sammen for at få fastslået deres identitet. Jeg kan bare ikke forstå, hvorfor det er nødvendigt, fordi der kommer mange, i forhold til hvis der kommer få. Så må rationalet vel være, at uanset hvor mange eller hvor få flygtninge, der kommer her, skal man frihedsberøve dem for at få fastslået deres identitet.
Mange tak. Både procedurerne og indholdet i dette lovforslag har jo været endevendt mange gange her i løbet af dagen, og jeg har ikke mere at tilføje til det. Jeg er ganske vist meget, meget spændt på, hvad ministeren vil svare fru Johanne Schmidt-Nielsen på det spørgsmål, at der kan gå op til 10 måneder, før de får deres asylsag behandlet, og at høre om, hvad man tænker om, at børn skal sidde indespærret i 10 måneder. Jeg vil ikke sige, at jeg glæder mig til at få svaret, men jeg er i hvert fald meget spændt på det.
Men det, jeg gerne vil sige, er: Hvad er det her egentlig for en fortælling, som vi nu laver om Danmark? Når der kommer mennesker, som er drevet på flugt, ikke bare fra krig og fra ødelæggelse, men også fra regimer, hvor de jo ikke har den beskyttelse, som vi har i dette land, så er det første, de bliver mødt med, når de tror, at de kommer til et demokratisk land, hvor de har nogle rettigheder, at de bliver tilbageholdt på ubestemt tid uden en dommerkendelse. Hvordan skal man forestille sig, at de mennesker, som kommer hertil under de omstændigheder, nogen sinde skal få tillid til, at det her land er anderledes end det, de er kommet fra? Hvordan skal vi regne med, at de ikke må blive udsat for en skuffelse så fuldstændig overvældende, at det bliver meget svært bagefter at genetablere en tillid hos de mennesker til det danske system? For vi må jo være indstillet på, at mange af de mennesker, som vi nu har tænkt os at frihedsberøve på ubestemt tid, vil få deres liv i Danmark, og vi må så prøve at genskabe tilliden til, at det danske land er væsentlig forskelligt fra det land, som de er flygtet fra. Det synes jeg at vi burde tænke over. Jeg går ikke ud fra, at man i virkeligheden har tænkt over det, for så ville man vel ikke gennemføre dette lovforslag.
Alternativet stemmer naturligvis imod det.
Tak. Jeg mener jo, at fru Johanne Schmidt-Nielsen allerede har svaret på det spørgsmål. For man kan jo ikke gå ud fra, at de alle sammen ikke vil samarbejde, og vi ser ingen grund til, at man overhovedet begynder at tilbageholde folk. Det er jo lige der, at hele forskellen på dem, der nu stemmer ja til dette forslag, og vi andre, som stemmer nej til det, ligger.
Hvis man ikke tilbageholder folk, kan man så spørge dem, når de kommer her, om de vil opgive navn og adresse, og om de vil sige, om de vil søge asyl. Og dem, som ikke vil det – og man må gå ud fra, at de vil udgøre et mindretal, som under normale betingelser godt vil kunne håndteres – kan man så frihedsberøve. Men så vil der jo være ressourcer nok til at stille dem for en dommer.
Jamen jeg kan slet ikke forstå, hvorfor man skulle begynde at vandre op igennem Danmark, hvis man kommer her for at søge asyl. Lad os så sige, at der kommer 5.000 mennesker, og de 200 af dem ikke har tænkt sig at søge asyl, men måske hellere vil videre til Sverige. Jamen så er der jo ingen forskel på, om man tvangstilbageholder dem, eller om man indkvarterer folk og følger en procedure, hvor man, uden at de er tvangsmæssigt tilbageholdt, spørger dem om, hvad deres ærinde i Danmark er.
Jeg synes, at man her prøver at indgyde den danske befolkning en eller anden form for frygt for, at alle, som kommer og søger asyl i Danmark, vil os det ondt, og derfor bliver vi nødt til at tvangstilbageholde dem alle sammen og undersøge dem.
Jeg går ud fra, at de mennesker, som vil søge asyl i dette land, ikke vil os noget ondt, og jeg går ikke ud fra, at det er nødvendigt at tvangstilbageholde dem.
Mange tak. Jeg har set film om uledsagede børn, som fægter deres vej igennem Europa, og som jo er vanvittig bange og bliver udsat for alle mulige forfærdelige ting. Så jeg kunne forestille mig, at når de endelig når deres bestemmelsessted, vil de være glade og lettede.
Mens ministeren sagde, at det kun var i helt, helt særlige tilfælde, man ville frihedsberøve børn, har jeg siddet og tænkt på, hvad det kan være for helt, helt særlige tilfælde.
Vil ministeren give mig bare ét eksempel på sådan et helt, helt særligt tilfælde, for min fantasi rækker ikke til det?
Jeg kan altså stadig væk ikke forestille mig, hvordan børn kan være til fare for ro og orden. Man må jo have gjort sig nogle tanker om, hvilke tilfælde man gerne vil undgå, så jeg vil stadig væk bare gerne have ét eksempel.
Mange tak. I en af Amnestys kommentarer til lovforslaget siger de:
»Det er tydeligt, at man helt har set bort fra, om der kunne være andre løsninger på ”flaskehalsproblemer” end at slække på nogle af de vigtigste principper i et retssamfund.«
Amnesty foreslår selv én løsning – der kunne jo også være andre – som kunne være at inddrage alle landets byretter i opgaven med at kontrollere frihedsberøvelsernes lovlighed ved at benytte videotransmissioner af retsmøderne, så den frihedsberøvede ikke behøvede at blive transporteret over lange afstande til den nærmeste byret.
Kunne man ikke have forestillet sig andre muligheder for at løse problemet med, at der pludselig kommer en meget, meget stor tilstrømning til Danmark, end netop at slække på nogle af de vigtigste principper i et retssamfund?
Mener ordføreren ikke, at det er et vigtigt retsprincip at blive stillet for en dommer?
Mange tak. Jeg var meget ivrig efter at få et svar på hr. Martin Lidegaards spørgsmål, men jeg synes ikke rigtig, jeg fik noget svar – det er jeg skuffet over. Nu vil jeg gerne lige gentage det – måske ordføreren i mellemtiden skulle have glemt det.
Ville LA's ordfører have foretrukket, at dansk politi havde interneret samtlige flygtninge på ubestemt tid i forbindelse med den store flygtningeindstrømning? Det er jo nemlig lige præcis det, som revisionen af § 36 og 37 giver mulighed for. Derfor vil jeg gerne have et svar på det nu, tak.
Men hvis ordføreren ville have foretrukket det, hvorfor vil ordføreren så ikke insistere på, at der skal være fastsat en tidsramme for, hvor længe flygtninge kan sidde, efter at de har insisteret på at komme for en dommer. Det er jo det, vi gerne vil have for at bevare retssikkerheden i dette land.
Mange tak. Jeg vil gerne gå ind på nogle af de kommentarer, som er kommet fra Amnesty International og fra Institut for Menneskerettigheder. Amnesty International skriver:
»Hastværk blokerer for grundigere forarbejde, andre løsninger og tydeligere retspolitiske overvejelser«. Det er jo noget, som de fleste af os har været inde på.
Amnesty International siger også:
»Overordnet set har man med L62 samlet en række ubetænkelige, rent praktiske stramninger med nogle forslag, som burde have været undergivet en langt grundigere retspolitisk drøftelse – herunder spørgsmålet om mulige alternativer til svækkelse af retssikkerheden«.
»Til gengæld kan man konstatere, at de sidste ti års anti-terrorlovgivnings væsentligste argument for en række svækkelser af domstolskontrollen med den udøvende magt, nu genfindes som eneste argument i dette lovforslag – at domstolskontrollen kan tilsidesættes eller fjernes, når opretholdelsen af den findes tidskrævende og upraktisk«.
»Det fremgår af bemærkningerne og nogle af de svar, som er givet, at en udlænding fortsat kan insistere på at få frihedsberøvelsen indbragt for en dommer«. Det er jo det, som er undskyldningen, kan man sige, for mange af dem, som stemmer for dette lovforslag.
Men – siger Amnesty International – uanset hvordan man vender og drejer det, så får den enkelte udlænding ikke nogen konkret og individuel vurdering af sin frihedsberøvelse, så længe suspensionsperioden løber. Og det har udlændingen jo altså krav på.
»Udlændige, som ikke insisterer og anmoder om at komme for en dommer, får således ikke nogen individuel vurdering af, om frihedsberøvelsen er lovlig og proportional med den konkrete sags omstændigheder«. Og Amnesty International fortsætter:
»Men der er næppe nogen tvivl om, at mange udlændinge vil være uvidende om deres ret – eller bange for at insistere på at få den. Integrationsministeriet må være af samme opfattelse. Forslaget ville ikke give mening, hvis ikke ministeriet havde en ret klar forventning om, at ændringen (suspensionen) vil medføre, at mange udlændinge vil kunne frihedsberøves uden retlig prøvelse«.
Det er det, som jeg har hæftet mig ved i det høringssvar, som vi har fået fra Amnesty International. Man kan altså ikke henholde sig til flygtningenes ret til at insistere på at komme for en dommer.
Det er også blevet sagt gentagne gange, at vores menneskeretlige forpligtelser er overholdt. Men Institut for Menneskerettigheder siger, at lovforslagets behandling af Danmarks menneskeretlige forpligtelser er både kortfattet og upræcis. Ja, faktisk siger Institut for Menneskerettigheder, at de foreslåede regler giver regeringen hjemmel til at træffe beslutninger, der vil være i strid med Danmarks internationale forpligtelser.
Derfor kommer Institut for Menneskerettigheder med en række anbefalinger. Institut for Menneskerettigheder har anbefalinger vedrørende frihedsberøvelse af asylansøgere ved indrejsen i Danmark, vedrørende suspensionen af domstolsprøvelse, hvor de direkte siger, at overbebyrdningen ikke er en legitim grund for en langvarig behandling – man skal altså holde sig inden for den fastsatte tidsfrist – og de har anbefalinger vedrørende opholds- og meldepligt. Så siger de også, at den tidsmæssige udstrækning af frihedsberøvelsen må være forholdsvis kortvarig – at den altså ikke skal foregå bare hurtigst muligt, men at den højst må være 7-14 dage – at der som sagt skal foretages underretning om baggrunden for frihedsberøvelsen, og at domstolsprøvelsen af frihedsberøvelsens lovlighed skal ske inden for højst 7-14 dage og derfor skal ske med rimelige mellemrum.
Det er jo desværre også sådan, at hvor man tidligere sagde, at det skulle være undtagelsen, at man frihedsberøvede mennesker, siger man nu, at det skal være reglen. Det er jo simpelt hen meget, meget beklageligt for den måde, som vi har et retssamfund på. Det er nemlig en rød tråd i forslaget, at frihedsberøvelsen skal anvendes mere end efter den gældende praksis i dag, mennesker skal så vidt muligt frihedsberøves, hvor udlændingelovens udgangspunkt hidtil har været det modsatte, altså at man kun skal frihedsberøves, hvis mindre indgribende foranstaltninger ikke er tilstrækkelige, hvor politiet skal sikre udlændingens identitet og asylsagens grundlag i selve sagsbehandlingsfasen for at sikre, at udlændingen samarbejder loyalt om sagens oplysning, og efter afslag på asyl, hvor udlændingen skal afgive de nødvendige oplysninger og samarbejde og medvirke til udrejsen.
Jeg kan ikke se, at der er nogen grund til at ophæve disse forhold, hvor man skal frihedsberøve et menneske, men at det så vidt muligt altid skal frihedsberøves, og det vil sige, at alle de mennesker, som kommer til Danmark for at søge om asyl, efter dette forslag automatisk skal frihedsberøves, hvis der bare er tilstrækkelig mange af dem.
Alternativet mener ligesom alle de andre politiske partier, som vi har fremsat forslag sammen med, at vi naturligvis skal forkaste dette lovforslag, og at vi bør sende det tilbage nu mellem anden- og tredjebehandlingen, sådan at vi kan behandle det grundigt efter de svar, som er kommet, bl.a. fra Amnesty International og fra Institut for Menneskerettigheder, og at vi i modsat fald naturligvis skal stemme et kæmpe nej til lovforslaget. Tak.
Tak. Jeg syntes, jeg hørte ordføreren sige, at der er en grundlæggende forskel på en asylansøger og så os her i landet. Mener ordføreren, at det kun er danskere, som skal være omfattet af retssikkerheden?
Det er ikke soleklart for mig, men tak for svaret.
Mange tak. Hvad hvis det nu ikke kan lade sig gøre at fastlægge en flygtnings identitet? Jeg kender i hvert fald folk, som har været i Danmark i mange år, hvor man har prøvet at fastlægge deres identitet. Det har ikke været muligt. Man har sendt alle mulige embedsmænd ned til de lande, man går ud fra de kommer fra, og så har man bare fundet ud af, at der kom de alligevel ikke fra. Hvor længe skal man kunne være om at fastsætte identiteten? Det er der jo blevet spurgt om, men hvad nu hvis det ikke kan lade sig gøre, skal man så holde den flygtning for tid og evighed?
Jamen hvor længe skal man så tilbageholde? Altså, jeg kender eksempler på, at der er gået 6, 7, 8, 9, 10 år, hvor man stadig væk ikke har kunnet fastlægge en identitet.
Mange tak. Advokatsamfundet har rejst tre spørgsmål til dette lovforslag. Det ene er det, som har været stillet gang på gang: Hvor længe kan ministeren suspendere krav om domstolsprøvelse? Det skal jeg ikke gentage.
Det andet er: Har udlændinge mulighed for advokatbistand?
Det tredje er: Hvor stor skal tilstrømningen være til landet, før reglerne kan anvendes?
Det kan Advokatsamfundet ikke finde nogen svar på, men det kan hr. Marcus Knuth måske give dem?
Der var også et spørgsmål om, hvorvidt flygtningene havde ret til advokatbistand. Det fik jeg – og dermed heller ikke Advokatsamfundet – ikke svar på.
Mange tak. Forestiller ordføreren sig virkelig, at der på et eller andet tidspunkt kan stå 5.000 asylansøgere i Danmark, især hvis vi vedtager den næste lovpakke, hvor asylansøgere får at vide, at de først kan få familiesammenføring efter 3 år? Vi har jo set, hvordan asylansøgere gik op igennem Danmark, fordi de absolut ikke ville være her. Og nu, hvor Sverige har lukket grænsen, siger man, at der så sikkert kommer flere asylansøgere til Sverige, fordi de i Sverige nu bliver nødt til at tage fingeraftryk, så dem, som ville være gået videre til Norge og Finland, ikke kan gøre det. Man regner altså med, at asyltilstrømningen til Sverige vil øges efter den lukkede grænse, for man kan jo som asylansøger stadig væk komme og søge asyl i Sverige. Forestiller ordføreren sig ikke, at det samme kan ske med Danmark, hvis vi begynder at tilbageholde folk? For så er vi jo også nødt til at tage deres fingeraftryk, og så kan vi ikke tillade dem at gå videre til Sverige.
Jeg synes ikke rigtig, jeg fik svar på mit spørgsmål. Det er jo rigtigt, at Sverige har øget kontrollen, men det er også rigtigt, at Sverige, på trods af den øgede kontrol, overhovedet ikke kan nægte en eneste asylansøger at komme ind i Sverige, og det samme vil jo være tilfældet, hvis Danmark nu tilbageholder asylansøgere og siger, at vi skal vurdere deres identitet, at vi skal sørge for at vide, hvem de er. For så bliver vi jo også nødt til at tage deres fingeraftryk, og så bliver vi også nødt til at beholde dem i Danmark. Forestiller man sig, at de der 5.000 mennesker, som vi siger vi er nødt til at tilbageholde, så bliver nødt til at blive her i Danmark? For det bliver jo konsekvensen.
Mange tak. Dette lovforslag har som udgangspunkt, at en ekstraordinær situation fordrer ekstraordinære midler. Verden er jo, som vi alle ved, lige nu vidne til det største antal mennesker på flugt siden anden verdenskrig. For hver 122 verdensborgere er en verdensborger drevet på flugt af krig, ødelæggelse, sult og fattigdom. Hvis alle de mennesker, der er tvunget på flugt, var befolkning i det samme land, ville det land være det 24. største land i verden målt på indbyggertal.
Som del af en verden i flammer står Danmark ganske rigtigt i en ekstraordinær situation. I Alternativet mener vi imidlertid ikke, at denne situation kalder på ekstraordinære midler i form af den nuværende hastebehandling, hvor vi har fået under et døgn til at forberede os på denne førstebehandling af et kompliceret og meget afgørende lovforslag. I Alternativet ville vi gerne have haft mulighed for at drøfte, både hvordan situationen skal forstås, hvad målet med vores lovgivning skal være, og hvilke midler vi skal bruge for at nå det. Vi ville gerne have drøftet det med vores politiske kollegaer – og jeg kan jo forstå på Liberal Alliance, at vores argumenter måske kunne have gjort indtryk – og ikke mindst med relevante høringsparter, men det er desværre umuliggjort inden for rammerne af denne hastebehandling.
I Alternativet mener vi under alle omstændigheder ikke, at strammere asylregler er svaret på den nuværende flygtningesituation. Vi mener derimod, at vi i stedet for at håndtere situationen med frygt og indelukkethed skal møde den med åbenhed, solidaritet og empati. Vi frygter nemlig, at der med regeringens løsningsforslag grundlæggende brydes med det, der traditionelt karakteriserer vores samfund som et retsstatsligt foregangsland. Midlerne bør ikke undergrave, men derimod netop tage afsæt i Danmark som et demokratisk, åbent og empatisk samfund. Vores politiske løsninger bør være inspireret af de mange danskere, som på eget frivillige initiativ tog og fortsat tager opstilling på asylansøgernes vej ind i Danmark for at tilbyde deres hjælp.
Selv om oplevelsen af at se flygtninge langs de danske motorveje kan virke voldsom på os, må vi aldrig glemme, at det er de mennesker, der flygter, der virkelig bærer byrden af de grusomheder, der foregår i verden. Det handler om mennesker på flugt, som vi er forpligtet til at give tryghed og omsorg og et liv i sikkerhed. Den opgave er et rigt og lykkeligt samfund som det danske robust nok til at bære både respektfuldt og inden for rammerne af almindelig retssikkerhed for dem, der kommer til vores dør.
Retssikkerheden er jo i den grad på spil med dette lovforslag. Hvem skulle nogen sinde have troet, at vi ville se et lovforslag, som tillader politiet at tilbageholde flygtninge på ubestemt tid, og uden at de nødvendigvis bliver stillet for en dommer, eller at vi ville bruge private aktører, som oven i købet kan gøre brug af magtanvendelse. Jeg håber, at regeringen og aftalepartierne bag dette forslag snart vil erkende, at den reelle løsning på denne situation nok ligger uden for Danmarks fysiske grænse, men til gengæld inden for vores etiske og moralske.
Hvis vi vil afhjælpe årsagerne til de massive strømme af mennesker på flugt, er vejen ikke mindre udviklingsbistand, men derimod et stort engagement i de destabiliserede områder. Og vores hjælp til nærområderne skal op i en helt anden størrelsesorden, da det er dem, der huser stort set samtlige flygtninge.
Sluttelig vil jeg slå fast, at vi anerkender kompleksiteten af den problemstilling, lovforslaget søger at løse. Vi forstår, at regeringen er under et handlingspres, bl.a. som følge af de asylstramninger i vores nabolande, der med stor sandsynlighed vil have indflydelse på situationen her i Danmark. Men hvad alternativet ikke forstår, er, at vi kan reagere ved at møde asylansøgerne med netop den mangel på retssikkerhed, de er flygtet fra i troen på, at de ville komme til et åbent og demokratisk samfund.
Jeg vil derfor tillade mig endnu en gang at opfordre til, at modstanderne af en fælles europæisk permanent asylansøgerfordelingsnøgle begynder at overveje, om en sådan løsning ikke er bedre end denne ufrugtbare og uskønne opstramningskamp, som potentielt kan kvæle den solidaritet, som EU-samarbejdet er bygget op omkring. Alternativet kan naturligvis ikke stemme for de foreliggende stramninger og er generelt kede af både lovforslagets indhold og rammerne for denne hastebehandling. Tak.
Jeg mener ikke, at frihedsberøvelse på nogen måde løser situationen. Selvfølgelig kan man sige, at der ikke ville komme flere mennesker ud på motorvejene. De ville ikke gå igennem Danmark. Men til gengæld ville der jo skabes en helt anden kaotisk situation, fordi vi så pludselig ville være nødt til at fastholde de mennesker i Danmark, som ikke ønsker at være her. De gav jo helt klart udtryk for, at Danmark var det sidste sted, de ønskede at være. Hvordan ville situationen blive, hvis vi pludselig havde flere tusind mennesker, som så blev tvunget til at søge asyl i Danmark, men ikke ønskede at være her?
Jamen jeg forestiller mig, at vi har nogle modtagecentre, hvor vi siger til folk, som kommer til grænsen: Nu vil vi gerne anbringe jer i et modtagecenter. Vi tager ikke nødvendigvis jeres fingeraftryk. Vi vil gerne lige vide, hvem I er. Vi vil gerne have kontrol over situationen. Og så ser vi, hvor I gerne vil ende.
Så vil det jo være de færreste, som vil bryde dansk lov og orden og begive sig ud på vejene. Men vi tilbød jo ikke de mennesker, som gik op igennem Danmark, at komme til et modtagecenter. Vi sagde heller ikke til dem, at vi ikke ville tvinge dem til at blive i Danmark, men at de kunne få lov at fortsætte deres rejse til Sverige.
Med det antal, som kom på det tidspunkt, i september, havde vi jo faktisk midlerne. Vi kunne jo udmærket have tilbageholdt de mennesker. De af dem, som gerne ville identificere sig og give deres fingeraftryk, kunne vi så slippe løs igen, der var ikke noget, som hindrede os i det. Vi gjorde det ikke. Men vi kunne jo ikke vide, hvor mange af dem, der ville være faldet ind under den kategori, som vi med de nuværende midler ville tilbageholde.
Hvis vi forestiller os, at der pludselig kommer 10.000 mennesker til Danmark, så forestiller vi os vel ikke, at de alle sammen for at nægte at oplyse, hvem de er, og for at gå igennem Danmark skal tilbageholdes? Vi forestiller os vel, at de fleste af dem ville komme for at søge asyl, og skal vi så for eftertiden tilbageholde samtlige asylansøgere, som kommer til dette land, for at beskrive deres identitet?
Ikke desto mindre er det jo hele tiden det eksempel, der bliver brugt. Men her står jo også, at man skal tilbageholde asylansøgere for at fastslå deres identitet, så det vil sige, at det ikke bare er de asylansøgere, som nægter at oplyse, hvem de er, eller som har lyst til at rejse videre. Man mistænker jo på forhånd asylansøgere for at komme og ville oplyse en falsk identitet.
Hvis der kommer så mange og søger asyl, at de ikke kan sendes til Center Sandholm, forstår jeg ikke, at man ikke laver nogle modtagecentre og siger til de folk: Vi bliver nødt til at have jer her, indtil vi finder ud af, hvad vi kan gøre med jer, I er lidt for mange.
Jeg fatter slet ikke, hvorfor man er nødt til at frihedsberøve dem, men det vil jeg da rigtig gerne have forklaret. Hvis de alle sammen kommer i den gode hensigt at søge asyl og siger, hvem de er, og beder om at få asyl, hvorfor skal man så overhovedet frihedsberøve dem?
Mange tak. Jeg har ikke tidligere kunnet få svar på de to spørgsmål – ud over det, fru Johanne Schmidt-Nielsen allerede har stillet – som Advokatsamfundet har rejst, men jeg går ud fra, at ministeren kan svare på dem. Det første spørgsmål er: Har udlændinge mulighed for at få advokatbistand? Og det andet spørgsmål er: Hvor stor skal tilstrømningen til landet være, før reglerne kan anvendes? Jeg går ud fra, at når det er Advokatsamfundet, som stiller spørgsmålene, så har de en berettiget forventning om at kunne få et svar.
Jamen det, jeg har bedt om ordet til, er faktisk en anden runde, og ikke til et spørgsmål til ordføreren her. Jeg trykkede bare, så jeg også kunne få en anden runde.
Når nu den situation, vi havde på Lolland, giver anledning til, at man laver sådan et lovforslag og foreslår, at man skal frihedsberøve mennesker, så kunne man jo også have forestillet sig, at det havde givet anledning til noget helt andet, nemlig at man var begyndt at tænke på, hvordan vi kommer i en situation, hvor mennesker ikke får behov for at flygte op til Danmark.
Man kunne jo forestille sig, at man ville sige: Okay, hvis vi stod i den situation, så må vi hellere begynde at give massiv hjælp til nærområderne, så må vi hellere lave et overflyvningsforbud over Syrien. Vi må sikre os, at de mennesker, som i dag flygter til Danmark, kan blive der, hvor de er, fordi de kan få mad; fordi de kan få husly; fordi de kan få skolegang til deres børn; fordi de kan få medicinsk behandling; og fordi de kan få et arbejde. For hvis alle de ting var til stede i nærområderne, kom der jo ikke den store mængde flygtninge til Danmark, og så behøvede vi overhovedet ikke at sige: Hvad gør vi med dem, når de står på vores dørtrin? og så behøvede vi overhovedet heller ikke at gå på dette kæmpe kompromis med retsprincipperne i det her land.
Hvorfor tager man ikke den konsekvens af, at der pludselig stod alle de flygtninge i Danmark? Det ville jo være ganske logisk. Selvfølgelig ville det koste vanvittig mange penge, men at vi ikke gør det, kommer til at koste vanvittig mange flere penge, når nærområderne også bryder sammen, og når der kommer endnu flere flygtninge til Danmark, som vi ikke kan afvise. Det er den ene ting.
Den anden ting er, at Institut for Menneskerettigheder netop nu er i gang med at forberede sig på at skrive et høringssvar på baggrund af den aftaletekst, som blev offentliggjort i går aftes, og instituttet håber at have et høringssvar klar torsdag morgen. Det ville jo ikke være mærkeligt at forestille sig, at deres høringssvar vil blive lige så kritisk som det høringssvar, som advokaterne kom med. Advokatsamfundet har på baggrund af den meget store kritik, de har rejst, opfordret regeringen til, at den piller de mest vidtgående dele ud af lovpakken og underkaster det en ordentlig lovforberedende proces med høring af relevante parter.
Advokatsamfundet tvivler på, at de når at udarbejde et høringssvar.
Jeg vil gerne høre ministeren, om man vil tage den opfordring alvorligt. Det går jeg jo desværre ikke ud fra, men hvis Advokatsamfundet har meget, meget alvorlige indvendinger imod dette lovforslag, og hvis det også viser sig, at Institut for Menneskerettigheder har det, ville det så ikke klæde regeringen i det mindste ikke at gøre det færdigt, før man har hørt det og måske ovenikøbet har taget stilling til det, og også på baggrund af de meget alvorlige indvendinger, som er kommet frem her til aften. Tak.
Mange tak. Nu er der sket ting og sager i verden efter valgkampen i 2015, bl.a. er flygtningestrømmen taget voldsomt til. Jeg vil godt lige nævne to ordsprog. Det ene er: »Det er dyrt at være fattig«. Det vil sige, at når man sparer penge for at købe noget, som har en dårlig kvalitet, så bliver det i reglen meget dyrere, når man skal forny det hele tiden, eller fordi det går i stykker. Sådan er det jo også med udviklingsbistanden. Hvis man sparer penge der, bliver det dyrere i den sidste ende i forhold til mange flere flygtninge.
Det andet ordsprog er: »Når krybben er tom, bides hestene«. Vi så, hvordan tørken i Syrien skabte den situation, som vi har i dag, med de vanvittig mange flygtninge, fordi folk begyndte at flytte ind til byerne. Det vil sige, at i det øjeblik, vi ikke giver udviklingsbistand, har vi potentielt en masse kriser, som igen vil skabe mange flere flygtninge. Hvorfor vil man dog beskære områder, som er så vigtige for, at vi netop ikke får flere flygtningestrømme, og for, at vi kan løfte de opgaver, som kommer i Afrika bl.a. i fremtiden?
Men Assad handler jo på baggrund af en ganske bestemt situation, som er tørken. Alle analytikere er jo enige om, at fordi der har været 6 års tørke, strømmer flere og flere mennesker ind til byerne. Der er ikke arbejde til dem; der opstår uro; og Assad slår en i øvrigt fredelig demonstration af mennesker, der ikke har kunnet finde arbejde, ned med vold. Og der er det, at hele situationen begynder at eskalere. Så baggrunden for Assads handlinger var tørken.
Mange tak. Alternativet støtter naturligvis også forslaget. Vi havde egentlig gerne set, at det var 1 pct. af BNI, men det her er dog i det mindste et skridt på vejen, så vi undgår nogle af de forfærdeligheder, som der nu ville være lagt op til. De Konservative stemmer så i øvrigt ikke for – de ville jo gerne have 0,8 pct. – så der kommer ikke et flertal for forslaget, som vi havde håbet.
Jeg var i øvrigt også i New York, og jeg skal hilse og sige, at man der ikke var spor begejstret for Danmark. Man talte ikke om, at vi tilhørte de fem bedste lande i verden, men man talte om, at der med de her nedskæringer var fuldstændig panik, fordi folk jo havde regnet med, at vi fortsat ville være et land, som ydede det, som vi plejede at gøre. Så jeg var meget flov over at være i New York. Selvfølgelig var folk høflige, men de lagde bestemt ikke skjul på, at de var meget, meget skuffede over, at Danmark skar ned på sin udviklingsbistand.
Men jeg skal i øvrigt ikke sige ret meget, for fru Mette Gjerskov og hr. Christian Juhl har – synes jeg – sagt alt, hvad der er at sige om de her nedskæringer, altså hvilken katastrofal konsekvens det får for de fattigste lande. At vi skal spare det, er vel rigtigt nok, men hvorfor i alverden skal vi lade de allerfattigste lande i verden betale for vores besparelser? Man burde jo have kunnet fundet pengene et andet sted.
Jeg har netop, jeg tror, det var i går, læst i Politiken om en, som var fange hos ISIS i 11 måneder, og han fortalte, at de, når han hørte dem tale, sagde – han talte fransk, og nogle af dem talte også fransk – at de syntes, det var vidunderligt, at vi bombede dem, for hver gang vi bombede dem, så fik de endnu flere hellige krigere. Så kunne vi ikke have sparet på nogle af de bomber, vi havde tænkt os at smide ned over ISIS, i stedet for at spare på udviklingsbistanden, som jo skaber flere flygtninge, end bomberne gør?
Så ja, det er bare ærgerligt, at der ikke bliver flertal for forslaget. Det havde vi gerne set. Men tak, fordi I kom med det, SF; det er vi i hvert fald glade for.
Mange tak. Fru Josephine Fock har allerede gjort rede for L 43 på Alternativets vegne, og fru Karin Gaardsted har meget indgående gjort rede for, hvad dette lovforslag, L 41, går ud på, så det behøver jeg alt sammen ikke at gentage.
Men det, jeg gerne vil sige, er, at lovforslaget endnu ikke er behandlet af Færøernes hjemmestyre. Her kommer det først til behandling efter den 1. december. Færøudvalget besluttede derfor at vente med Folketingets behandling til efter denne dato, men alligevel har Justitsministeriet sat L 41 på dagsordenen i dag for at behandle det samtidig med L 42 og L 43, som jo er identiske lovforslag om beskyttelse af børn i Grønland og på Færøerne og i Danmark.
Lovforslaget skal først vedtages i april, så umiddelbart ville det jo have været mere logisk at vente med alle tre lovforslag, især da L 42 heller ikke har været behandlet i Grønland. Både Færøerne og Grønland har givet tilladelse til parallel behandling af lovforslaget, men Alternativet finder det ikke desto mindre en desavouering af Grønland og Færøerne ikke at vente på deres behandling. Det er yderligere beklageligt, eftersom lovforslaget først skal træde i kraft den 1. april, så der ville have været masser af tid til behandlingen. Men vi ved, hvad hjemmestyrets indstilling er, og vi følger naturligvis den indstilling og siger god for forslaget.
Mange tak. Alternativet støtter naturligvis også lovforslaget, og så vil jeg gerne sige til ministeren, at det, at man i Grønland og på Færøerne er høflige mennesker og siger, at vi har lov til at parallelbehandle noget her, absolut ikke er nogen undskyldning for at gøre det. Der er ingen undskyldning for, at vi ikke har afventet færdigbehandlingen i Grønland og på Færøerne, og jeg går ud fra, at det bliver sidste gang, at det her kommer til at ske. I hvert fald ved jeg, at udvalgets medlemmer ikke vil finde sig i det en anden gang. Tak.
Mange tak. Ministeren sagde, at hvis et flertal i udvalget ønsker at udskyde behandlingen, kan man gøre det. Men et flertal i Grønlandsudvalget kom jo netop med det ønske, at man skulle udskyde behandlingen. Da vi så efterfølgende af ministeriet fik at vide, at man ønskede at behandle det desuagtet, insisterede vi ikke i Grønlandsudvalget. Jeg prøvede faktisk at insistere lidt på, at vi skulle udskyde det under alle omstændigheder. Så man har altså ikke fulgt et flertal i udvalget.
I det her tilfælde er faktorernes orden jo heller ikke helt ligegyldig. Der var ingen, der havde bedt ministeriet om at kontakte Grønland og sige: Hør, hvorfor har I ikke overholdt jeres tidsfrist? Hvad gør vi nu? Kan vi nu ikke behandle det alligevel? Man kunne vel have haft den kulance, at man simpelt hen bare ventede med at fremsætte lovforslaget. Jeg synes, det ville klæde ministeren at sige, at det har man ikke i sinde at gøre igen.
Jeg vil så bare sige, at selvfølgelig er man høflig i Grønland. Hvis man får en henvendelse fra det danske Justitsministerium, som ligesom lægger op til, at man siger, at det kan man da godt give tilladelse til, så gør man det naturligvis. Grønland ville jo aldrig finde på at stille sig på bagbenene i det her. Det synes jeg ikke man kan klandre Grønland for.
Der er mange positive elementer i oprettelsen af Den Asiatiske Infrastrukturinvesteringsbank, AIIB. Udenrigsministeren har i sin fremsættelsestale gjort opmærksom på, at hovedformålet med bankens oprettelse er at fremme en bæredygtig økonomisk udvikling og regionalt samarbejde i Asien gennem investeringer i infrastruktur. Banken ventes at komme til at spille en meget stor politisk og udviklingsmæssig rolle for Asien og vil desuden være vækstskabende og kunne åbne markeder for danske virksomheder.
Medlemskab af banken vil, som udenrigsministeren påpeger, uden tvivl styrke muligheden for, at danske virksomheder kan komme i betragtning til kontrakter, der udbydes. Og samtidig er dansk medlemskab af banken et vigtigt signal til de asiatiske lande om, at Danmark ønsker en tættere tilknytning til Asien. Det vil kunne anvendes både til at påvirke landenes udvikling i positiv retning og til at udbrede kendskabet til danske spidskompetencer inden for bl.a. energisektoren. Dansk medlemskab af banken vil derfor være udenrigspolitisk, udenrigsøkonomisk og udviklingspolitisk vigtigt for Danmark.
Det tæller også på plussiden, at Danmark under forhandlingerne om oprettelsen af banken har arbejdet for, at banken lever op til internationale standarder i forhold til bl.a. ledelse, udbudsregler, fattigdomsorientering, miljø- og klimahensyn samt social ansvarlighed. Og så er der også angiveligt undersøgelser i gang af en eventuel særlig fond inden for eller uden for AIIB, der særlig kan målrettes investeringer i klima- og miljøvenlige løsninger.
Hvad er så problemerne? Jo, Alternativet mener, det er et kæmpe problem, at det er forventningen, at det danske bidrag på ½ mia. kr. helt eller delvis vil kunne kategoriseres som udviklingsbistand. Dette særlig set i lyset af, at regeringen i sit finanslovsforslag for 2016 kraftigt har nedprioriteret de bilaterale samarbejder med Asien. Spørgsmålet for Alternativet er først og fremmest, om udviklingsbistand gennem den private sektor vil nå ud til de 1,2 milliarder mennesker, som FN estimerer lever i ekstrem fattigdom i dag, og i hvor høj grad donorlandenes egne handelsinteresser kommer til at påvirke udformningen af udviklingsbistanden i fremtiden.
Når Danmark bruger midler, der er øremærket til at bekæmpe fattigdom, så skal der være et klart resultat for verdens fattigste. Denne effekt skal kunne måles og dokumenteres. Miljøet er uden for diskussion et meget vigtigt element i fattigdomsbekæmpelse. Spørgsmålet i den forbindelse er, hvor fremtrædende en plads miljøet vil få, og hvor fremtrædende en plads danske erhvervsinteresser vil få.
Alternativet kan trods alle de positive elementer i beslutningsforslaget alligevel ikke støtte det, hvis det skal finansieres over udviklingsbistanden. Tak.
Mange tak. De mennesker, som har søgt om indfødsret, altså at få lov til at blive danske statsborgere, er jo nogle, som har permanent ophold her i Danmark, og det vil sige, at de vil komme til at leve deres liv i Danmark. Men nogle af dem lider af ptsd og kan derfor ikke i tilstrækkeligt omfang lære det danske sprog. Er det virkelig en forudsætning for at kunne få et dansk pas, så man ikke skal ud at søge visum til lande, vi andre ikke skal søge visum til, og er det virkelig en forudsætning for at kunne gå til stemmeurnerne, at man kan tale det omfang af dansk, som bestemmes her? Er der f.eks. andre danskere, som heller ikke kan få lov at stemme, fordi de måske ikke helt kan forstå karakteren af afstemningen?
Kunne man ikke forestille sig, at de mennesker, som ikke kan tale dansk i tilstrækkelig grad, kunne blive sat ind i, hvad det er, de stemmer om, af en ægtefælle eller af nogle, som er på deres sprogskole? Er det virkelig nødvendigt at udelukke dem fra at stemme, fordi de ikke kan ordentligt dansk?
Ordføreren mener altså ikke, at man kan forstå det ved at have samtaler med folk, som kan dansk perfekt, altså at man nødvendigvis er svagt begavet, fordi man nu ikke kan klare sprogkundskaberne. Dansk er jo ikke noget særlig let sprog at lære at kende, og man har hukommelsesbesvær, hvis man lider af posttraumatisk stress. Men derfor kan man jo udmærket godt sætte sig ind i, hvad der foregår i det danske samfund.
Mange tak. Jeg vil gerne bede ordføreren om at præcisere, hvilke byrder det er vi pålægger dette samfund ved at give folk, som ikke kan dansk, statsborgerskab.
Alternativet mener, at når man allerede har permanent ophold i Danmark, er det ret rimeligt, at man efter et vist antal år også får lov at gå til stemmeurnerne og også får lov at få et dansk pas.
Men jeg vil gerne have svar på mit spørgsmål. Ordføreren sagde, at man ville pålægge det danske samfund byrder, og at det ville være konsekvensen af at give statsborgerskab, men hvad er det for nogle byrder, man vil pålægge samfundet? Og jeg og Alternativet mener, at man lige præcis laver parallelsamfund ved at have folk i det her land, som ikke får lov at få statsborgerskab. Det er et parallelsamfund, og det hæmmer i meget høj grad integrationen. Det er alle enige om.
Ja, mange tak. Jeg kan forstå på ordføreren, at han ikke i alle tilfælde synes, at en erklæring er nok til at give dispensation, f.eks. en erklæring om, at den pågældende ansøger har posttraumatisk stress. Vil det være anderledes, når man nu forlanger en speciallægeerklæring? Vil ordføreren lægge det til grund for at give dispensation, altså en speciallægeerklæring på, at vedkommende har posttraumatisk stress i et sådan omfang, at vedkommende rent faktisk ikke kan lære dansk?
Så forstår jeg bare ikke, hvorfor de nye krav er, at man skal have en speciallægeerklæring.
Mange tak. Jeg vil først og fremmest gerne sige tillykke og varmt velkommen til alle dem, der er kommet til at stå på dette lovforslag, og som derved bliver danske statsborgere. Jeg tror ikke, at vi, som har fået statsborgerskabet i fødselsgave, kan sætte os ind i, hvor meget det betyder at få et dansk statsborgerskab og blive en integreret del af det samfund, vi lever i.
På grund af valgudskrivelsen og bortfaldet af L 188 har der hersket stor tvivl om, hvem der ville komme på dette lovforslag. Det har givet anledning til en stribe bekymrede forespørgsler – og med rette. For efter at Indfødsretsudvalget besluttede, at alle dem, der havde fået besked om, at de var optaget på L 188, ville blive overført til L 36, prøvede integrationsministeren at få udvalget til at ændre sin beslutning og sætte de personer, som var blevet godkendt til L 188, til en ny afstemning i udvalget efter nye endnu ikke vedtagne retningslinjer. Jeg vil gerne takke Liberal Alliances ordfører, hr. Leif Mikkelsen, for, at dette ikke lykkedes.
Det er første gang, at en minister har forsøgt at diskvalificere Indfødsretsudvalgets beslutning, men det blev desværre ikke den sidste. For integrationsministeren har også efterfølgende anmodet Indfødsretsudvalget om at stemme for at fjerne en ung mand fra lovforslaget – efter sigende fordi han på grund af antidemokratiske holdninger ikke har gjort sig fortjent til at blive dansk statsborger. Den unge mand har brugt sin ytringsfrihed til at opfordre muslimer til ikke at gøre brug af deres stemmeret, og han erklærer sig som tilhænger af et kalifat. Men samtidig har han udtrykkeligt gjort opmærksom på, at han ønsker kalifatet indført ad demokratisk vej. (Integrationsministeren griner). Ja, grin bare; det bliver ikke indført ad demokratisk vej i Danmark, men han vil gøre sit for, at det kan blive det. Han fastholder også, at han fuldt ud står ved det, han har skrevet under på af løfter om loyalitet over for Danmark, som man skal skrive under på for at blive opført på lovforslaget.
Beslutningen om at fjerne ham, som blev truffet af et snævert flertal i Indfødsretsudvalget, har givet anledning til en lang række bekymrende udtalelser, bl.a. fra seniorforsker i indfødsret ved Institut for Menneskerettigheder Eva Ersbøll, som udtaler, at der ikke er nogen faste love om, at man ikke må ytre sig udemokratisk, når man søger om statsborgerskab, og derfor bryder afgørelsen med princippet om, at alle er lige for loven.
Hun siger også, at den pågældende kan gå til retten.
Tidligere integrationsminister Birthe Rønn Hornbech skriver i Politiken, at vi nu straffer en indvandrer ved at nægte ham statsborgerskab på grund af sindelag. Det har ikke meget med demokrati og retsstat at gøre ifølge Birthe Rønn Hornbech. Hun siger, at det varsler ilde for meningsfriheden i Danmark, og at problemet er, at ytrings- og meningsfrihed ikke blot er en grundlovssikret ret, men en ret, som vi danskere plejer at hylde, som var det vores religion. Så vidt Birthe Rønn Hornbech, som tilføjer:
»Hvor har man dog ofte læst og hørt de mange, som ikke vil finde sig i, at ytringsfriheden under nogen omstændigheder begrænses. Men det gælder så åbenbart ikke, når talen falder på tildeling af statsborgerskab.«
Mette Fugl citerer i samme nummer af Politiken advokat Thorkild Høyer, for at sige:
Ytringer, der holdes inden for lovens grænser, skal ikke vejes og vurderes. Den unge mand har ikke ytret sig i strid med loven, og så må han, hvor usympatiske hans holdninger end er, kunne få statsborgerskab.
Jeg er naturligvis dybt uenig med den unge mand, både i forhold til et kalifat og det med ikke at benytte sin stemmeret. Men jeg kunne ikke drømme om at udøve sindelagskontrol og nægte ham statsborgerskab. Det er en uhyre problematisk vej at gå, og det er mindst lige så udemokratisk, som den udemokratiske holdning, udvalget anklager den unge mand for at have.
I det hele taget er den totale vilkårlighed, hvorefter statsborgerskab tildeles i Indfødsretsudvalget, også dybt problematisk. Der findes en cirkulæreskrivelse med retningslinjer for, hvornår udvalget kan give en ansøger dispensation, men det fortolkes vidt forskelligt af udvalgets medlemmer. Der er absolut ingen overensstemmelse i forhold til de personer, der får dispensation af udvalgets forskellige medlemmer, og det finder Alternativet dybt problematisk for ansøgernes retssikkerhed.
Jeg håber, at udvalget kan og vil finde frem til en form, hvor det ikke beror på et enkelt medlems vilkårlige skøn, om en ansøger skal blive dansk statsborger. Det må kunne lade sig gøre at lade ministeriet beslutte, hvem der efter bestemte kriterier er berettiget til dispensation, så udvalget kun får de alvorlige tvivlstilfælde til behandling, og at de afgøres efter en grundig drøftelse af for og imod, og ikke som i dag, hvor hvert enkelt medlem blot meddeler, hvem de har godtaget.
 
Jamen jeg er meget enig med fru Johanne Schmidt-Nielsen i, at hvis man f.eks. er født i Danmark, er man dansk. Nu er det jo mange år siden, Grundtvig kom med sine udtalelser, og dengang han udtalte det her, var der jo altså ikke mange tusinde mennesker, som boede i Danmark, og som havde fast ophold i Danmark, men som var afskåret fra at kunne stemme til danske folketingsvalg, som var afskåret fra at kunne få et dansk pas, og som kunne udvises af landet. Så jeg vil vove at påstå, at situationen er blevet en lille smule anderledes i dag. Jeg ønsker netop ikke et parallelsamfund, jeg ønsker ikke et samfund, hvor mange tusinde mennesker lever uden de rettigheder, som vi andre har, fordi de f.eks. ikke kan blive gode nok til at tale dansk.
Så vil jeg gerne vide, hvad det er at være dansk af sindelag? Skal vi til at udøve sindelagskontrol i dette hus? De mennesker, der søger statsborgerskab, søger, fordi de gerne vil være en del af Danmark. De bor her allerede, og de siger, at de gerne vil være en integreret del af Danmark, at de gerne vil være med til at stemme til folketingsvalgene, og at de gerne vil være med til at påvirke dette land, for de elsker dette land. Af dem, jeg kender, der har søgt statsborgerskab, har alle gjort det, fordi de fuldt og helt vil Danmark og gerne vil være en integreret del af Danmark. Men vi hindrer dem jo i at blive integreret ved ikke at ville give dem statsborgerskab. Men skal vi udøve sindelagskontrol?
Det er jo rent faktisk sådan, at ministeriet efter de bestemte retningslinjer, der er, både for at få statsborgerskab og at få dispensation sender nogle over til os i Indfødsretsudvalget, som opfylder i hvert fald de gamle kriterier for at få dispensation. Derfor har jeg skønnet, at dem, som ministeriet mente kunne falde ind under en dispensation, skulle jeg ikke begynde at vurdere ved sindelagskontrol f.eks. Dem ville jeg give dispensation.
Men hvis der f.eks. kommer en anmodning fra PET om, at folk ikke skal stå på sådan et lovforslag, stemmer jeg for, at de ikke kommer til at stå der. Jeg vil naturligvis ikke tage ansvaret for, at mennesker, som PET bedømmer kan være til fare for statens sikkerhed, kan få dansk statsborgerskab.
Mange tak. Jeg vil gerne spørge ordføreren, hvordan han har tænkt sig at finde ud af, om en eller flere på listen har købt en lægeerklæring. Skal man gå alles kontoudskrifter igennem for at se, om de har betalt en læge for en lægeerklæring? Hvordan kan man overhovedet finde ud af det?
Så vil jeg bare gerne gentage spørgsmålet: Uanset om der er kommet en mail om, at en eller anden navngiven person har købt sig til en lægeerklæring, hvordan kan man så finde ud af, om det er tilfældet eller ej?
Mange tak. Når der står i grundloven, at vi skal behandle det ved lov, er vi selvfølgelig nødt til det, og det er ikke det, jeg anfægter.
Det er jo i forvejen sådan, at ministeriet efter ganske bestemte kriterier sender nogle sager til behandling i Indfødsretsudvalget, mens andre sager bliver afvist, inden de overhovedet når Indfødsretsudvalget. Så mener jeg, det er betænkeligt, at to ansøgere, der kan have nøjagtig samme baggrund, kan få to vidt forskellige svar, fordi nogle af dem, der sidder i Indfødsretsudvalget, har sagt god for den ene og ikke har sagt god for den anden. I øjeblikket er situationen jo den, at der er et flertal, som vil sige nej til de allerfleste, men som måske tager fire-fem stykker ud og siger ja til dem. Af de fire-fem stykker, som får et ja, er det vidt forskellige mennesker, der får det ja. De får nej fra de fire partier og ja fra det femte, og så er de pludselig sat på. Det mener jeg ikke giver en ordentlig retssikkerhed. Jeg mener, at man må kunne gøre det sådan, at der er en ensartethed i, hvem der får ja og nej. Og det må være, fordi vi får færre sager sendt over til bedømmelse.
Man behøver jo altså ikke at ændre grundloven for at sige, at ministeriet sender færre sager til vurdering i Indfødsretsudvalget. Vi vurderer jo ikke alle sagerne. Jeg beder om, at vi skal vurdere lidt færre.
Med hensyn til forhandlingerne: Jeg ville gerne være blevet, men vi fik jo at vide, at vi skulle godtage den samlede pakke fuldstændig uændret. Det kunne jeg ikke. Derfor var jeg nødt til at forlade netop disse forhandlinger.
Mange tak. Når det er Grønlands Selvstyre, som har anmodet om, at den familieretlige lovgivning bliver ajourført, så kan Alternativet naturligvis kun varmt støtte det. Det er meget positivt, at selvstyret ønsker at styrke børnenes retssikkerhed, at børn får udvidet mulighed for at blive hørt, og ikke mindst at revselsesretten også afskaffes i Grønland. Det er også meget positivt, at par af samme køn kan indgå ægteskab i kirken.
Det glæder mig, at man i forbindelse med denne genfremsættelse af lovforslaget har været lydhør over for Inatsisartuts ønsker om ændringer i udkastet til forældreansvarsordningen. Men Alternativet havde gerne set, at der var kommet en fuld opdatering af børneloven.
I Alternativet håber vi i lighed med Enhedslisten, at der rettes stor opmærksomhed mod, hvordan retternes og rigsombudsmandens mulighed for at tilbyde kvalificeret børnesagkyndig rådgivning eller konfliktmægling hurtigst muligt kan gøres obligatorisk.
På tilsvarende vis håber vi, at reglerne om barnets adgang til at anmode Statsforvaltningen om at indkalde forældrene til møde om forældremyndigheden, barnets bopæl eller samvær kan træde i kraft, så snart de fornødne kompetencer er til stede, især i lyset af børneombudsmandens rapport om de grønlandske børns vilkår, som vi lige har modtaget.
Alt i alt er vi i Alternativet imidlertid glade for det foreliggende lovforslag, som vi naturligvis stemmer for.
Mange tak. Alternativet stemmer ja til dette lovforslag, som er en revidering af Eurodac-forordningen om afgivelse af fingeraftryk. Danmark har som bekendt et forbehold på det retslige område, som dette forslag henhører under, og vi har derfor en parallelaftale, som betyder, at vi bliver nødt til uændret at gennemføre de ændringer i Eurodac-forordningen, som Eurodac vedtager. Hvis vi ikke gennemfører ændringerne af denne forordning, bliver vi nødt til at forlade Eurodac og dermed også Dublinforordningen. Og det er der vist ikke mange der synes er en god idé.
Vedtagelsen er i det store og hele fuldstændig uproblematisk. Det foreslås bl.a., at der sker en præcisering af tidsfristerne for optagelse af fingeraftryk og videregivelse af oplysninger til det centrale Eurodac-system. Herudover foreslås det, at udlændinge, som får optaget fingeraftryk, skriftligt og om nødvendigt mundtligt skal informeres om deres rettigheder efter persondataloven og om deres pligt til at afgive fingeraftryk. Det bestemmes, at oplysninger modtaget fra det centrale Eurodac-system ikke må stilles til rådighed for internationale organisationer, private institutioner eller lande, som ikke er tilsluttet Den Europæiske Union.
Det problematiske er, at politiet og PET i visse tilfælde kan anmode om at sammenligne fingeraftryksoplysninger med fingeraftryksoplysninger i Eurodac-systemet. Vi er helt enige med Enhedslisten i, at det er problematisk. Hensigten med at give tilladelse til de såkaldt udpegede retshåndhævende myndigheder, altså politiet og PET, til at foretage søgninger i Eurodac-systemet, er med henblik på forebyggelse, opdagelse og efterforskning af terrorhandlinger og andre alvorlige lovovertrædelser, når en sådan sammenligning er nødvendig i en konkret sag. Vi mener ikke, det kan være nødvendigt, at man i en konkret sag får adgang til flygtninges fingeraftryk, for asylansøgere er jo ikke kriminelle. Og selv om det kun er i særlige tilfælde, at politiet og PET kan foretage søgninger i Eurodac-systemet, så mener Alternativet, at det krænker asylansøgernes retssikkerhed.
Alternativet havde derfor gerne set, at forordningen også var blevet ændret til, at oplysninger fra det centrale Eurodac-system ikke kan udleveres til politiet og PET, og det er et eksempel på, at en parallelaftale er problematisk, fordi Danmark jo ikke har skyggen af indflydelse på lovgivningen. Det er også grunden til, at Alternativet anbefaler et »ja, men«, når vi skal til folkeafstemning den 3. december om en tilvalgsordning i stedet for retsforbeholdet.
Mange tak. Jeg kan med det samme udløse spændingen om, hvorvidt Alternativet bakker op om dette forslag. Det gør vi. Det er vigtigt, som lovforslaget også ganske rigtigt påpeger, at holde sig for øje, at radikalisering ikke kun har med islamister at gøre, men også drejer sig om højre- og venstreekstremisme. Radikalisering handler også om tilstedeværelsen af totalitære og antidemokratiske ideologier, om intolerance over for andres synspunkter, om fjendebilleder og om opdeling i dem og os. Derfor synes jeg, det er beklageligt, at dette lovforslag nu fremsættes i Integrationsudvalget i stedet for Socialudvalget, hvor det tidligere blev fremsat til første behandling. Det giver et uheldigt fingerpeg om, at det især er muslimer, man betragter som værende i fare for at blive radikaliseret, og det er med til at mistænkeliggøre og stigmatisere muslimer. Den bedste måde at undgå radikalisering på er for alles vedkommende inklusion, uddannelse og meningsfuld beskæftigelse.
Når det er sagt, er der gode forslag i det fremsatte lovforslag, hvor det præciseres, at kommunalbestyrelsen skal sørge for målrettet rådgivning til borgere over 18 år. Det er positivt, at kommunerne får mulighed for at lave opsøgende arbejde og for at tilrettelægge rådgivningen som en ordning med en kontaktperson eller mentor, og at der indføres en pligt for kommunalbestyrelsen til i tilknytning til denne rådgivningsforpligtelse at overveje, om den pågældende person har behov for anden støtte efter serviceloven eller anden lovgivning.
Forsøget på at opstille generelle profiler af radikaliserede eller distinkte faser i en radikaliseringsproces har medført et fokus på individer. I modsætning til dette forsøger den nyeste forskning på området snarere at fokusere på sociale relationer og på gruppedynamikker i bestemte miljøer. En af de mest kendte forskere, Marc Sageman, har ligefrem det, han kalder en buddy theory of terrorism, hvor han hævder, at venskab og slægtskab er væsentlige elementer, hvis man skal forstå, hvem der bliver radikaliseret. Det, der nævnes her, er, at isolation som en risikofaktor er et væsentligt element i forebyggelsen af radikalisering. Det er glædeligt at læse i lovforslagets bemærkninger, at regeringen er opmærksom på dette og vil indarbejde risikoen for isolation som fokusområde.
Der er to høringssvar, som jeg synes er meget relevante. Det ene er fra Dansk Retspolitisk Forening, som gør opmærksom på, at det kan være afgørende for en succesfuld, målrettet lovgivning, som lovforslaget jo tilsigter, at konkrete tiltag mod radikalisering og eksklusion ikke i sig selv fra starten ekskluderer, men tværtimod inkluderer inddragelsen af centrale aktører som f.eks. religiøse personer og autoriteter, hvis det skønnes nyttigt og borgeren er indforstået hermed. Fru Johanne Schmidt-Nielsen har jo allerede gjort opmærksom på, hvor beklageligt det er, at man ikke inddrager imamerne som vigtige samarbejdspartnere, og det er Alternativet fuldstændig enig i.
Det andet høringssvar er fra Rådet for Etniske Minoriteter, som skriver, at den vigtigste radikaliseringsforebyggelse er at modarbejde mange unge menneskers oplevelse af at være udelukket fra samfundet. Derfor er den vigtigste indsats at gøre en massiv indsats for, at disse personer, som ofte er unge mænd med etnisk minoritetsbaggrund, oplever samfundsmæssig anerkendelse og inklusion på arbejdsmarkedet og i fritidslivet, samt at modarbejde den stærke antimuslimske diskurs, som de møder i hverdagen og i medierne, og som kan få nogle til at søge de modkulturelle fællesskaber såsom bander eller religiøse grupperinger.
Lovforslaget indeholder, som jeg allerede har sagt, mange positive elementer, og jeg har også allerede sagt, at Alternativet vil stemme for det.
"
